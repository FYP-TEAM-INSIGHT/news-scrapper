{
  "id": "04c38f97e8a817ccc3364944f4d1e832",
  "source": "hirunews",
  "headline": "දෙසැම්බරයේ උද්ධමනය 12% ඉක්මවයි",
  "content": "කොළඹ පාරිභෝගික මිල දර්ශකයේ වාර්ෂික ලක්ෂ්‍යමය වෙනස මඟින් මනිනු ලබන මතුපිට උද්ධමනය 2021 නොවැම්බර් මාසයේ පැවති 9.9% සිට දෙසැම්බරයේදී 12.1% දක්වා ඉහළ ගොස් තිබෙනවා. මෙලෙස උද්ධමනය කැපී පෙනෙන ලෙස ඉහළ යාම සඳහා ප්‍රධාන වශයෙන් සැපයුම් අංශයේ සාධක බලපා ඇති බවයි මහබැංකුව ප්‍රකාශ කළේ.එමෙන්ම, ඒ සම්බන්ධයෙන් සවිස්තරාත්මක පැහැදිලි කිරීමක් කඩිනමින් ප්‍රකාශයට පත් කරන බව ද එමගින් සඳහන් කළා. උද්ධමනය සඳහා ආහාර සහ ආහාර නොවන කාණ්ඩ දෙකෙහි ම මිල ගණන් ඉහළ යාම බලපා ඇති අතර, ආහාර කාණ්ඩයේ උද්ධමනය 2021 නොවැම්බර් මාසයේ පැවති 17.5% සිට දෙසැම්බරයේදී 22.1% දක්වා ඉහළ ගොස් ඇති බවයි මහබැංකුව සඳහන් කළේ. ආහාර නොවන කාණ්ඩයේ උද්ධමනය ද දෙසැම්බරයේ දී 7.5% දක්වා ඉහළ ගොස් තිබෙනවා.",
  "timestamp": "2022-01-01T11:15:34",
  "url": "https://hirunews.lk/business/292720/දෙසැම්බරයේ-උද්ධමනය-12-ඉක්මවයි",
  "category": "Business"
}