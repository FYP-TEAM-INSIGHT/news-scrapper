{
  "id": "4e0a70a9551c56aee139d559eb3ea16e",
  "source": "hirunews",
  "headline": "මීළඟ වාරිකය ගැන ජාත්‍යන්තර මූල්‍ය අරමුදලෙන් ප්‍රකාශයක්",
  "content": "ශ්‍රී ලංකාව ඉතා දුෂ්කර නමුත් අත්‍යවශ්‍ය ප්‍රතිසංස්කරණ කිහිපයක් ක්‍රියාත්මක කිරීමේදී ප්‍රශංසනීය ප්‍රගතියක් ලබා ඇති බව ජාත්‍යන්තර මූල්‍ය අරමු‍දල පවසනවා.  එහි සන්නිවේදන දෙපාර්තමේන්තවේ අධ්‍යක්ෂිකා ජූලි කොසැක් ඊයේ පැවැති ප්‍රවෘත්ති සාකච්ඡාවකදී සඳහන් කළේ ශ්‍රී ලංකාව ආර්ථික අර්බුදයෙන් පසු අත්කරගත් වර්ධනයේ කැපී පෙනෙන ප්‍රකෘතියක් දක්නට ලැබෙන බවයි.  ශ්‍රී ලංකාවට ලබාදෙන විස්තීරණ ණය පහසුකමට අදාළව ජාත්‍යන්තර මූල්‍ය අරමුදලේ සිව්වැනි සමාලෝචනය සඳහා කාර්ය මණ්ඩල මට්ටමේ එකඟතාවය පසුගියදා හිමි වූ අතර ඊට විධායක මණ්ඩලයේ ද අනුමැතිය ලැබීමෙන් පසු පස් වැනි වාරිකය ලෙස අමෙරිකානු ඩොලර් මිලියන 344ක් ඉදිරියේදී ශ්‍රී ලංකාවට ලැබීමට නියමිතව තිබෙනවා.  මේ සම්බන්ධයෙන් දැනුම් දීම සඳහා පසුගියදා පැවැති විශේෂ ප්‍රවෘත්ති සාකච්ඡාවකදී ජාත්‍යන්තර මූල්‍ය අරමුදලේ ශ්‍රී ලංකා මෙහෙයුම් ප්‍රධානි එවන් පැපජෝර්ජියෝ ප්‍රකාශ කළේ පිරිවැය අනුව තීරණය වන විදුලි ගාස්තු ක්‍රමයක් මෙරට තුළ කඩිනමින් ක්‍රියාත්මක වියයුතු බවයි.  එවන් පසුබිමක 2025 වසරේ දෙවැනි අර්ධය සඳහා ජුනි මස පළමු වැනිදා සිට විදුලි ගාස්තු 18.3%කින් ඉහළ නැංවීමට ලංකා විදුලි බල මණ්ඩලය මහජන උපයෝගීතා කොමිසම වෙත යෝජනා කර තිබූ අතර ඒ අනුව විදුලි බිල 15%කින් ඉහළ දැමීමට මහජන උපයෝගීතා කොමිසම තීරණය කළා.  එවැනි පසුබිමක ජාත්‍යන්තර මූල්‍ය අරමුදලේ සන්නිවේදන දෙපාර්තමේන්තුවේ අධ්‍යක්ෂ ජූලි කොසැක් ඊයේ පැවැත්වූ මාධ්‍ය හමුවකදීද ශ්‍රී ලංකාවේ IMF වැඩසටහන සම්බන්ධයෙන් අදහස් පළ කළා.",
  "timestamp": "2025-06-13T14:33:22",
  "url": "https://hirunews.lk/business/407036/a-statement-from-the-international-monetary-fund-regarding-the-next-tranche",
  "category": "Business"
}