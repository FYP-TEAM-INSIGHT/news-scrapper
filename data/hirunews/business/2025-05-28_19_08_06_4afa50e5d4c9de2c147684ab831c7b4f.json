{
  "id": "4afa50e5d4c9de2c147684ab831c7b4f",
  "source": "hirunews",
  "headline": "බ්‍රවුන්ස් අත තිබූ හැටන් නැෂනල් බැංකුවේ කොටස්වලින් 9.99%ක් සිලෝන් ස්ටීල් සමාගම තමා සතු කර ගනී",
  "content": "ඊයේ (27) දින කොටස් වෙළෙඳපොළේ සන්ධිස්ථානීයමය ගනුදෙනුවක් සිදු වූ අතර, හැටන් නැෂනල් බැංකුවේ (HNB) 9.99%ක කොටස් ප්‍රමාණයක් බ්‍රවුන්ස් ඉන්වෙස්ට්මන්ට්ස් පීඑල්සී වෙතින් සිලෝන් ස්ටීල් කෝපරේෂන් විසින් අත්පත් කරගනු ලැබුවා.  මෑත කාලයේ කොළඹ කොටස් වෙළෙඳපොළේ සිදු වූ විශාලතම ගනුදෙනුවලින් එකක් බවට මෙය පත් වූ අතර එහි කොටසක මිල ගනුදෙනු වූයේ රුපියල් 305.00කටයි.  ඒ අනුව සිලෝන් ස්ටීල් කෝපරේෂන් විසින් කොටස් 45,317,177ක් අත්පත් කර ගත් අතර එමඟින් රු. බිලියන 13.82ක පිරිවැටුමක් උපයා ගන්නා ලද බවයි කොටස් වෙළෙඳපොළේ දත්ත පෙන්නුම් කරන්නේ.  මීට පෙර බ්‍රවුන්ස් ඉන්වෙස්ට්මන්ට්ස් හැටන් නැෂනල් බැංකුවේ, කොටස් ප්‍රාග්ධනයෙන් 9.99% ක් හිමිකර ගෙන සිටි අතර, එය විකිණීමට පෙර ඔවුන් විශාලතම තනි කොටස් හිමියා බවට පත්ව සිටියා.  ගැනුම්කරු වන සිලෝන් ස්ටීල් කෝපරේෂන් හි තැරැව්කරු ලෙස කටයුතු කළ කැපිටල් එලායන්ස් සෙකියුරිටීස් (පුද්ගලික) සමාගමයි.  කෙසේ නමුත් විකුණුම්කරු වන බ්‍රවුන්ස් ඉන්වෙස්ට්මන්ට්ස් පීඑල්සී වෙනුවෙන් වෙළඳාමෙන් 60%ක් ද හසුරුවනු ලබන්නේ කැපිටල් එලායන්ස් සෙකියුරිටීස් (පුද්ගලික) සමාගමයි.",
  "timestamp": "2025-05-28T19:08:06",
  "url": "https://hirunews.lk/business/405719/ceylon-steel-acquires-9-99-of-the-shares-of-hatton-national-bank-held-by-the-browns",
  "category": "Business"
}