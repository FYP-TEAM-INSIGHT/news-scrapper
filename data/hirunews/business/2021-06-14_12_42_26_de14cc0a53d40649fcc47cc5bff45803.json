{
  "id": "de14cc0a53d40649fcc47cc5bff45803",
  "source": "hirunews",
  "headline": "ලෝක වෙළඳපොලේ ඉන්ධන මිල තවදුරටත් ඉහළ යයි",
  "content": "ලෝක වෙළඳපොලේ බොරතෙල් මිල අද තවදුරටත් ඉහළ යෑමක් දක්නට ලැබුණු අතර, බ්‍රෙන්ට් වර්ගයේ බොරතෙල් බැරලයක මිල සටහන් වූයේ ඩොලර් 72 යි ශත 83 ක් ලෙසයි. එය 2019 වසරේ මැයි මාසයෙන් පසු වාර්තා වූ ඉහළම මිල ලෙස සැලකෙනවා. අමෙරිකානු ඩබ්ලිව්.ටී.අයි. තෙල් බැරලයක මිල ඩොලර් 71 යි ශත 5 ක් ලෙස සටහන් වූයේ 2018 වසරේ ඔක්තෝම්බරයෙන් පසු ඉහළම අගය සලකුණු කරමින්.කොරෝනා එන්නත්කරණය සමඟ රටවල් රැසක් යළි විවෘත කිරීමත් සමඟ ඉල්ලුම ඉහළ යෑම මෙලෙස ලෝක වෙළඳපොලේ තෙල් මිල ඉහළ යෑමට හේතුවයි. අමෙරිකානු ගෝල්ඩ්මන් සාච් ආයෝජන බැංකුවේ විශ්ලේෂණයට අනුව ලෝක වෙළඳපොලේ බොරතෙල් බැරලයක මිල මෙම ගිම්හානය අවසන්වීමට පෙර ඩොලර් අසූව ඉක්මවනු ඇති.",
  "timestamp": "2021-06-14T12:42:26",
  "url": "https://hirunews.lk/business/274259/ලෝක-වෙළඳපොලේ-ඉන්ධන-මිල-තවදුරටත්-ඉහළ-යයි",
  "category": "Business"
}