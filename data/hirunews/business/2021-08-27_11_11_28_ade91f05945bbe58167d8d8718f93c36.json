{
  "id": "ade91f05945bbe58167d8d8718f93c36",
  "source": "hirunews",
  "headline": "'ලක්සැල' වරලත් අලෙවිසැලක් ඇමරිකාවේ (වීඩියෝ)",
  "content": "ශ්‍රී ලාංකේය හස්ත කර්මාන්ත නිපැයුම් රාජ්‍ය අලෙවිසැල වන ලක්සැලෙහි වරලත් අලෙවිසැලක් ඇමෙරිකා එක්සත් ජනපදයේ ෆ්ලොරිඩා ප්‍රාන්තයේ මයාමි නුවර විවෘත කෙරෙනවා. එමඟින් මෙරට සාම්ප්‍රදායික හස්ත කර්මාන්ත මෙන්ම දේශීය ශිල්පීන් ප්‍රවර්ධනය කිරීමට අපේක්ෂිත යි. ඇමෙරිකාවේ මයාමි ලක්සැල අලෙවිසැල විවෘත කිරීම සඳහා වූ ගිවිසුමට ලක්සැල සභාපතිවරයාගේ කාර්යාලයේ දී ඊයේ අත්සන් තැබුණා. ඒ සඳහා මයාමි වරලත් ලක්සැල අලෙවිසැල පවත්වාගෙන යාමට අපේක්ෂා කරන බූම් ලංකා ආයතනයේ සභාපතිනි සුධර්මා වර්ණකුලසූරිය සහ ශ්‍රී ලංකා හස්ත කර්මාන්ත මණ්ඩලයේ සභාපති ලක්මාල් වන්නිආරච්චි මෙන්ම, බතික් අත්යන්ත්‍ර රෙදිපිලි සහ දේශීය ඇඟලුම් නිෂ්පාදන රාජ්‍ය අමාත්‍ය දයාසිරි ජයසේකර ද එක්වුණා.",
  "timestamp": "2021-08-27T11:11:28",
  "url": "https://hirunews.lk/business/280709/ලක්සැල-වරලත්-අලෙවිසැලක්-ඇමරිකාවේ-වීඩියෝ",
  "category": "Business"
}