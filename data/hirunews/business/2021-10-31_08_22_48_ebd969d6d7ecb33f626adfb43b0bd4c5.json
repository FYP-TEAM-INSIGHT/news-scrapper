{
  "id": "ebd969d6d7ecb33f626adfb43b0bd4c5",
  "source": "hirunews",
  "headline": "ලෝක නායකයන් ඓතිහාසික එකඟතාවක",
  "content": "දැවැන්ත බහුජාතික සමාගම්වලින් සියයට 15ක අවම ආයතනික බද්දක් අය කිරීම සඳහා ලොව ප්‍රධාන පෙළේ ආර්ථිකයන් විස්ස නියෝජනය කරන රටවල නායකයන් එකඟතාවකට පැමිණියා. ඒ, ඉතාලියේ රෝම නුවර පැවැත්වෙන ජී විස්ස සමුළුවේදියි. එමඟින් බහුජාතික සමාගම්වලට සිය ලාභ, අඩු බදු අනුපාතයක් සහිත රටවල් වෙත යොමු කිරීම නිෂ්ඵල වනවා. මෙම එකඟතාව යටතේ ලොව සෑම රටකටම බහුජාතික සමාගම්වලින් සියයට 15 ක අවම ආයතිනක බද්දක් අය කිරීමට හැකියාව ලැබෙනු ඇති.එහෙත් ඊට වඩා අඩු බදු අනුපාතයක්ද එම රටවලට සැකසිය හැකියි. එහෙත් එවැනි අවස්ථාවකදී බහුජාතික සමාගමේ මව් රටට එය සියයට 15ක අවම බද්දක් දක්වා ඉහළ නංවා එම වෙනස අය කිරීමට හැකිවනවා. ජී විස්ස සමුළුවට එක්වූ ලෝක නායකයන් නව බදු ක්‍රමයට ඊයේ එකඟතාව පළ කළ අතර, එය අද දිනයේදී නිල වශයෙන් සම්මත කිරීමට නියමිතයි. කෙසේ නමුත් මෙම නව ආයතනික බදු එකඟතාව ක්‍රියාත්මක වන්නේ 2023 වසරේ සිටයි.නව බදු එකඟතාව සම්බන්ධයෙන් අදහස් දක්වමින් ඇමරිකානු ජනාධිපති ජෝ බයිඩ්න් කියා සිටියේ ලෝකයේ දළ දේශීය නිෂ්පාදිතයෙන් සියයට 80 ක් නියෝජනය කරන ජී විස්ස රටවල් ගෝලිය ආර්ථිකයේ නව මුහුණුවරකට ඊයේ මෙලෙස එකඟවූ බවයි.",
  "timestamp": "2021-10-31T08:22:48",
  "url": "https://hirunews.lk/business/286549/ලෝක-නායකයන්-ඓතිහාසික-එකඟතාවක",
  "category": "Business"
}