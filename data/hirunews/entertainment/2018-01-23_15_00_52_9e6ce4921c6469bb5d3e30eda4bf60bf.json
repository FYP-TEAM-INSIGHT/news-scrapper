{
  "id": "9e6ce4921c6469bb5d3e30eda4bf60bf",
  "source": "hirunews",
  "headline": "කාන්තා හිංසනයට එරෙහිවන්න - ෂාරුක් ඛාන් ඉල්ලයි",
  "content": "කාන්තා හිංසනය සහ කාන්තාවන්ට වෙනස් ලෙසට සැලකීමට එරෙහිව නැගී සිටිය යුතු බව සුපිරි බොලිවුඩ් නලු ෂාරුක් ඛාන් පවසනවා. ලෝක ආර්ථික සමුලුවේ වාර්ෂික සැසිවාරය ආරම්භයට පෙර ලොව ජනප්‍රිය පුද්ගලයන් වෙනුවෙන් පැවති හමුවකදීයි ඔහු මේ බව ප්‍රකාශකර ඇත්තේ. ඇසිඩ් ප්‍රහාරවලට ලක්වුවන් වෙනුවෙන් ශාරුක් ඛාන් ගෙන යන වැඩසටහන් වෙනුවෙන් ඔහුට සම්මානයක් ද මෙහිදී හිමිවී තිබෙනවා. ෂාරුක් මෙහිදී කියාසිටියේ ධෛර්යසම්පන්නව ජීවත්විය හැක්කේ කෙසේ ද යන්න ඇසිඩ් ප්‍රහාරයන්ට ලක්වුවන්ගෙන් තමා උගත් බවයි. ආර්ථික සමුලුවේ ආරම්භය වෙනුවෙන් ශාරුක් ඛාන්ගේ මෙම පැමිණීම ඉතා උත්කර්ශවත් අවස්ථාවක් වු බවයි විදෙස් පුවත් සේවා පෙන්වා දෙන්නේ. ස්ත්‍රී දුෂණ වැඩිම ප්‍රමාණයක් වාර්තාවන රටක් ලෙසට ඉන්දියාව සැලකෙනවා. එම තත්වයෙන් රටක් ලෙසට ඉවත්වීමට මාර්ග සොයාගත යුතු බවයි ෂාරුක් ඛාන් ප්‍රකාශකර ඇත්තේ. කාන්තාවන්ට ගෞරවයෙන් සැලකීමේ අවශ්‍යතාව ද ඔහු මෙහිදී පෙන්වාදී තිබෙනවා. ඒඩ්ස් වෛරසයට එරෙහිව සටහන් කරන බ්‍රිතාන්‍ය ගායක එල්ටන් ජෝන්ට සහ සරණාගතයන් වෙනුවෙන් කටයුතු කරන ඔස්ට්‍රේලියානු රංගන ශිල්පීනි කේට් බ්ලැන්චෙට් ද ආර්ථික සමුලුවට පෙර පැවති උත්සවයේදී සම්මානයට පාත්‍ර වී ඇති බවයි විදෙස් පුවත් සේවා කියාසිටියේ.උත්සවය අමතමින් බොලිවුඩ්  සුපිරි නලුවා කියාසිටියේ එල්ටන් ජෝන් මෙන්ම කේට් බ්ලැන්චේට් වැනි ජනප්‍රිය පුද්ගලයන් අතරට තමා ද කැඳවීම පිළිබඳ ඉතා සතුටට පත්වන බවයි. එමෙන්ම මෙහිදී ෂාරුක් ඛාන් එල්ටන් ජෝන්ගෙන් ඉල්ලීමක් ද කළා. ඒ පිටත්ව යාමට පෙර තමා සමග සෙල්ෆ් ඡායාරූපයක් ගැනීමට අවස්ථාවක් ලබාදෙන ලෙසටයි.  ",
  "timestamp": "2018-01-23T15:00:52",
  "url": "https://hirunews.lk/entertainment/181817/කාන්තා-හිංසනයට-එරෙහිවන්න-ෂාරුක්-ඛාන්-ඉල්ලයි",
  "category": "Entertainment"
}