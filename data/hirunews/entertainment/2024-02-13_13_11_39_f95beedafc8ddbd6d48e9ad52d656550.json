{
  "id": "f95beedafc8ddbd6d48e9ad52d656550",
  "source": "hirunews",
  "headline": "බොලිවුඩ් රංගන ශිල්පිනී ජැක්ලීන් මානසික පීඩනයක?",
  "content": "මුදල් විශුද්ධිකරණ නඩුවකට දැනට රක්ෂිත බන්ධනාගාර ගතකර සිටින සුකේෂ් චන්ද්‍රසේකර් නමැත්තාගෙන් තමාට තර්ජන එල්ල වන බව ශ්‍රී ලාංකික බොලිවුඩ් රංගන ශිල්පිනී ජැක්ලීන් ෆර්ඩිනෑන්ඩස් දිල්ලි පොලිස් කොමසාරිස්වරයා වෙත පැමිණිලි කර තිබෙනවා. ලිපියක් යොමුකරමින් ඇය කියා සිටියේ ඔහු බන්ධනාගාරයේ සිට ඉලක්කගත බිය ගැන්වීමේ ව්‍යාපාරයක නිරත වන බවයි. මේ නිසා තමා දැඩි මානසික පීඩනයකට මෙන්ම තම ආරක්ෂාවට ද තර්ජන එල්ල වී ඇති බවයි ඇය පෙන්වා දෙන්නේ. ඉන්දීය රුපියල් කෝටි 200ක මුදල් විශුද්ධිකරණ නඩුවේ සැකකරුවෙකු ලෙස ජැක්ලීන් ෆර්ඩිනෑන්ඩස් නම් කරනු ලැබුවේ 2022 වසරේදීයි. සුකේෂ් චන්ද්‍රසේකර් කප්පම් ගැනීම ඇතුළු අපරාධ ක්‍රියාවලින් උපයාගත් මුදලින් ඉන්දීය රුපියල් කෝටි 5.71 ක මුදලක් වැය කර ජැක්ලීන් ෆර්ඩිනෑන්ඩස්ට ත්‍යාග ලබා දුන් බවට තොරතුරු වාර්තා වුණා.මෙම සිද්ධිය සම්බන්ධයෙන් දිල්ලි අධිකරණය විසින් ඇයව ඇප මත මුදා හැර තිබෙනවා. 39 හැවිරිදි ජැක්ලීන් ෆර්ඩිනෑන්ඩස් 34 හැවිරිදි සුකේෂ් චන්ද්‍රසේකර් සමග සබඳතාවක් පැවතීම නිසා මෙම නඩුව පවරා තිබූ අතර, ජැක්ලීන්ගේ නීතිඥවරයා සඳහන් කළේ තම සේවාදායිකාව සංකීර්ණ අපරාධයක ගොදුරක් වී ඇති බවයි.",
  "timestamp": "2024-02-13T13:11:39",
  "url": "https://hirunews.lk/entertainment/361982/බොලිවුඩ්-රංගන-ශිල්පිනී-ජැක්ලීන්-මානසික-පීඩනයක",
  "category": "Entertainment"
}