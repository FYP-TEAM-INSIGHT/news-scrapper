{
  "id": "206edefa7a739231d013d4955bc3a5c3",
  "source": "hirunews",
  "headline": "ජගත් කීර්තිධර හෙළයේ මහා සිනමාවේදියාගේ නොදත් කතාව",
  "content": "අභාවප්‍රාප්ත සිනමාවේදී ආචාර්ය ලෙස්ටර් ජේම්ස් පීරිස් මෙරට සිනමා කලාවේ අනන්‍යතාව සොයාගැනීම සඳහා පුරෝගාමී වූ බව ජනාධිපති මෛත්‍රීපාල සිරිසේන පවසනවා. ආචාර්ය ලෙස්ටර් ජේම්ස් පීරිස්ගේ අභාවය වෙනුවෙන් ට්විටර් පණිවුඩයක් නිකුත් කරමින් ජනාධිපතිවරයා වැඩිදුරටත් සඳහන් කළේ ඔහුගේ පිය සටහන් මෙරට අනාගත සිනමා පරම්පරාවට මංපෙත් හෙළි කර ඇති බවයි.හෙළයේ මහා සිනමාවේදී ජගත් කීර්තිධර සම්මානනීය චිත්‍රපට අධ්‍යක්ෂ ආචාර්ය ලෙස්ටර් ජේම්ස් පීරිස් ඊයේ (29) රාත්‍රියේ කොළඹ පෞද්ගලික රෝහලකදී අභාවප්‍රාප්ත වුණා. මිය යන විට ඔහුගේ වයස අවුරුදු 99ක්. 1919 වසරේ අප්‍රේල් මස 05 වන දා කොළඹ දී උපත ලැබූ ආචාර්ය ලෙස්ටර් ජේම්ස් පීරිස්, කොළඹ - ශාන්ත පීතර විදුහලෙන් අධ්‍යාපනය හැදැරුවා. වයස අවුරුදු 17 දී පුවත්පත් කලාවේදියෙකු වශයෙන් සිය වෘත්තීය ජීවිතය ඇරඹූ ආචාර්ය ලෙස්ටර් ජේම්ස් පීරිස් ඉන් පසු සිනමා විෂය හැදැරීම සදහා එංගලන්තයට ගොස් තිබෙනවා.ඉන්පසු දිවයිනට පැමිණි ඔහු රජයේ චිත්‍රපට ආයතනයට බැදී එහි කටයුතු කළා. එහෙත් ඉන්දියානු සිනමා ග්‍රහණයට නතු වී තිබූ සිංහල සිනමාව නව මානයක් කරා ගෙන යාමට මූලික පදනම දැමූ ලෙස්ටර්යන් ටයිටස් තොටවත්ත සහ විලී බ්ලේක් සමඟ එක්ව රේඛාව චිත්‍රපටය අධ්‍යක්ෂණය කරමින් සිනමා දිවියට පිවිසියා. සංදේශය, ගම්පෙරළිය, කලියුගය, යුගාන්තය, ගෝඩ් කිං, දෙලොවක් අතර, නිධානය, බැද්දේගම, අවරගිර, වෑකන්ද වලව්ව, වීර පුරන්අප්පු, දෑස නිසා, ගොළු හදවත, අක්කර පහ, අහසින් පොළොවට සහ අම්මාවරුනේ වැනි චිත්‍රපට රැසක් අධ්‍යක්ෂණය කර තිබෙනවා.මේ අතරින් ගම්පෙරළිය චිත්‍රපටය ඉන්දියාවේ පැවති සිනමා උළෙලකදී රන් මයුර සම්මානයෙන් ද පිදුම් ලැබුවා. ඔහු අධ්‍යක්ෂණය කළ නිධානය චිත්‍රපටය ආසියාවේ ශ්‍රී ලංකාවේ නිපද වූ හොඳම චිත්‍රපට 10 අතරට එක්වනවා. සරසවි, දීපසිකා, ජනාධිපති සම්මාන ඇතුළු මෙරට පැවති සෑම චිත්‍රපට සම්මාන උළෙලකදීම ලෙස්ටයන් සම්මානයට පාත්‍ර වුණා. ඒ අතර ගම්පෙරළිය, ගොළු හදවත, නිධානය, දෑස නිසා, අහසින් පොළොවට, අක්කර පහ යන චිත්‍රපට විශේෂයි.අභාවප්‍රාප්ත සිනමාවේදී ලෙස්ටර් ජේම්ස් පීරිස්ගේ අවසන් කටයුතු පූර්ණ රාජ්‍ය අනුග්‍රහය සහිතව ලබන බදාදා පස්වරු 4ට කොළඹ නිදහස් චතුරස‍්‍රයේදී සිදුකිරීමට තීරණය කර තිබෙනවා. ඒ ස්වදේශ කටයුතු අමාත්‍ය වජිර අබේවර්ධනගේ ප්‍රධානත්වයෙන් අද (30) පෙරවරුවේ ලෙස්ටර් ජේම්ස් පීරිස්ගේ තිඹිරිගස්යායේ පිහිටි නිවසේ පැවති විශේෂ සාකච්ඡාවකදීයි. ලෙස්ටර් ජේම්ස් පීරිස්ගේ අවසන් කටයුතු පූර්ණ රාජ්‍ය අනුග්‍රහය සහිතව සිදුකරන ලෙසට ජනාධිපති මෛත්‍රීපාල සිරිසේන ජනාධිපති ලේකම්වරයා වෙත උපදෙස් ලබාදී තිබුණා.\r\n\r\nහෙළයේ මහා සිනමාවේදී ජගත් කීර්තිධර සම්මානනීය චිත්‍රපට අධ්‍යක්ෂ ආචාර්ය ලෙස්ටර් ජේම්ස් පීරිස් පිළිබඳව හිරු TV තැබූ උත්තරීතර මතකය පහතින්.",
  "timestamp": "2018-04-30T15:31:42",
  "url": "https://hirunews.lk/entertainment/189638/ජගත්-කීර්තිධර-හෙළයේ-මහා-සිනමාවේදියාගේ-නොදත්-කතාව",
  "category": "Entertainment"
}