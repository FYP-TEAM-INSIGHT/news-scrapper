{
  "id": "ebdfe078258bae8cd8a1f5b5010be2aa",
  "source": "hirunews",
  "headline": "තායිවානය සාර්ථකව සබ්මැරීනයක් අත්හදා බලයි",
  "content": "තායිවානය සිය ප්‍රථම දේශීය වශයෙන් සංවර්ධනය කරන ලද සබ්මැරීනයේ පළමු මුහුදු ගමන අත්හදා බැලීම ඊයේ (17) සිදු කළ බව විදෙස් මාධ්‍ය වාර්තා කරනවා.  එය චීන නාවික හමුදාවට එරෙහි ඔවුන්ගේ නාවික බලඇණිය ශක්තිමත් කිරීම සහ යුද්ධයක දී වැදගත් මුහුදු මංතීරු ආරක්ෂා කිරීම අරමුණු කරගත් ව්‍යාපෘතියක ප්‍රධාන පියවරක් බවයි එම මාධ්‍ය වාර්තා සඳහන් කරන්නේ.  චීනය විසින් තායිවානය සිය භූමි ප්‍රදේශයක් ලෙස සලකන අතර තායිවානය පවසන්නේ ඔවුන් ස්වාධීන රාජ්‍යයක් බවයි.  එහෙත් චීනය සිය ස්වෛරීභාවය තහවුරු කිරීම සඳහා දිනපතාම පාහේ තායිවානය ආසන්නයේ යුද අභ්‍යාසවල නිරත වනවා.  එබැවින් තායිවානය පවසන්නේ ස්වදේශික සබ්මැරීන වැඩසටහන සිය සන්නද්ධ හමුදා නවීකරණය කිරීමේ අභිලාෂකාමී ව්‍යාපෘතියක ප්‍රධාන අංගයක් බවට පත් කර ඇති බවයි.  ඒ සඳහා තායිවානය එක්සත් ජනපදය සහ බ්‍රිතාන්‍යය ඇතුළු රටවල් කිහිපයක විශේෂඥ සහ තාක්‍ෂණික සහය ලබාගෙන තිබෙනවා.  තායිවානය පවසන්නේ Narwhal නම් වූ පළමු සබ්මැරීනය ප්‍රචාලනය, වාතාශ්‍රය සහ රේඩාර් ඇතුළු පද්ධති සනාථ කරමින් මුහුදේදී එහි පළමු පරීක්ෂණය අවසන් කළ බවයි. ",
  "timestamp": "2025-06-18T10:13:11",
  "url": "https://hirunews.lk/407523/taiwan-successfully-tests-submarine",
  "category": "International"
}