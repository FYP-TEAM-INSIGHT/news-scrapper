{
  "id": "d8af2b088230371c6ce25185f19c4251",
  "source": "hirunews",
  "headline": "ඉන්දියාව, යුරෝපය සමග සබඳතා තර කර ගනී",
  "content": "ඉන්දීය විදේශ කටයුතු අමාත්‍ය ආචාර්ය එස් ජයශංකර්, වෙළඳ හා ආර්ථික ආරක්ෂාව පිළිබඳ යුරෝපීය කොමසාරිස් මාරොස් සෙෆ්කොවික් සහ ජාත්‍යන්තර හවුල්කාරිත්වය පිළිබඳ යුරෝපීය කොමසාරිස් ජෝසෙෆ් සිකේලා හමුව තිබෙනවා.  ඔවුන් ඉන්දියාව සහ යුරෝපා සංගමය අතර නිදහස් වෙළඳ ගිවිසුම (FTA), ඉන්දියා-මැදපෙරදිග ආර්ථික කොරිඩෝව (IMEC) සහ නැව්ගත කිරීම සහ පිරිසිදු බලශක්තිය වැනි අත්‍යවශ්‍ය කරුණු පිළිබඳව සාකච්ඡා කළ බවයි ඉන්දීය මාධ්‍ය වාර්තා කරන්නේ.  ඉන්දීය විදේශ අමාත්‍යවරයාගේ බෙල්ජියම් සංචාරය අතරතුර බ්‍රසල්ස් හිදී ඔහු මෙම යුරෝපානු නියෝජිතයින් පිරිස හමුව තිබුණා.  මෙම සාකච්ඡා ඔස්සේ, දෙපාර්ශවයේ උපායමාර්ගික හවුල්කාරිත්වය ඉහළ නංවන බවත්, එය නව මානයන් සහ මුහුණුවර ඔස්සේ සබඳතා ශක්තිමත් කර ගැනීමක් බවත් ඉන්දීය විදේශ කටයුතු අමාත්‍යවරයා සිය සමාජ මාධ්‍ය ඔස්සේ සටහන් කර තිබුණා.  මෙම සංචාරයට සමගාමීව ඉන්දීය විදේශ අමාත්‍යවරයා යුරෝපීය පාර්ලිමේන්තුවේ සභාපති රොබර්ටා මෙට්සෝලා ද හමු වී තිබෙනවා.",
  "timestamp": "2025-06-12T14:43:37",
  "url": "https://hirunews.lk/406947/india-strengthens-ties-with-europe",
  "category": "International"
}