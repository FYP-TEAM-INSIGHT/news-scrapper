{
  "id": "51d83d02cf6d5f435e4713c72d8b4640",
  "source": "hirunews",
  "headline": "ඉරාන ඉස්ලාමීය විප්ලවවාදී ආරක්ෂක බලකායේ නව අණදෙන නිලධාරීයා ලෙස Ahmad Vahidi පත්කරයි",
  "content": "ඉරාන ඉස්ලාමීය විප්ලවවාදී ආරක්ෂක බලකායේ නව අණදෙන නිලධාරීයා ලෙස Ahmad Vahidi පත්කර තිබෙනවා.  ඊශ්‍රායලය එල්ල කළ ගුවන් ප්‍රහාරවලින් ඉරාන විප්ලවාදී ආරක්ෂක බලකායේ ප්‍රධාන අණදෙන නිලධාරි හොසේන් සලාමි මිය ගොස් ඇති පසුබිමකයි.  ඉරාන රාජ්‍ය මාධ්‍ය ඒ බව තහවුරු කර ඇති අතර මිය ගිය පිරිස අතර තවත් ජ්‍යෙෂ්ඨ හමුදා නායකයින් කිහිපදෙනෙකු ද සිටින බවයි විදෙස් මාධ්‍ය වාර්තා කළේ.  මේ අතර ඉරානයේ නටාන්ස් හි ප්‍රධාන න්‍යෂ්ටික මධ්‍යස්ථානයට ප්‍රහාර එල්ල වූ බව ජාත්‍යන්තර පරමාණුක බලශක්ති ඒජන්සිය තහවුරු කර සිටියා. මේ අතර, ඉරානයේ ටෙහෙරානයේ අගනුවර ඇතුලු ස්ථාන කිහිපයක් වෙත ගුවන් ප්‍රහාර මාලාවක් එල්ල කිරීමෙන් පසු සිය ගුවන් කලාප වසා දැමීමට ඊශ්‍රායලය පියවර ගෙන තිබෙනවා.  ඉරානය ද ටෙහෙරාන්හි පිහිටි සිය ගුවන්තොටුපළ වසා දමා ඇති බවයි විදෙස් මාධ්‍ය වාර්තා කළේ. ඉරානය විසින් සිදු කරනු ලබන න්‍යෂ්ඨික ක්‍රියාකාරකම්වලට එරෙහිව මෙම ප්‍රහාරය එල්ල කළ බව ඊශ්‍රායල අග්‍රාමාත්‍ය බෙන්ජමින් නෙතන්යාහු ප්‍රකාශ කළා.",
  "timestamp": "2025-06-13T10:51:40",
  "url": "https://hirunews.lk/407017/ahmad-vahidi-appointed-as-new-commander-of-irans-islamic-revolutionary-guard-corps",
  "category": "International"
}