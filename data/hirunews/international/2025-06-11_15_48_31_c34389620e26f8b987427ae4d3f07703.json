{
  "id": "c34389620e26f8b987427ae4d3f07703",
  "source": "hirunews",
  "headline": "ජෙට්ස්ටාර් ඒෂියා ගුවන් සේවය සිය මෙහෙයුම් අත්හිටුවීමට තීරණය කරයි",
  "content": "සිංගප්පූරුව කේන්ද්‍රකර ගනිමින් ක්‍රියාත්මක වූ අඩුමිල ගුවන් සේවයක් වන ජෙට්ස්ටාර් ඒෂියා ගුවන් සේවය ජූලි මස 31 වැනිදා සිට සිය මෙහෙයුම් අත්හිටුවීමට තීරණය කර තිබෙනවා.  සැපයුම්කරුවන්ගේ පිරිවැය ඉහළ යාම, ගුවන් තොටුපොළ ගාස්තු ඉහළ යාම සහ කලාපය තුළ ගුවන්සේවා තරඟකාරීත්වය ඉහළ යාම මීට හේතුව බවයි වාර්තාවන්නේ.  ඔස්ට්‍රේලියාවේ, ක්වන්ටාස් ගුවන්සේවයේ කොටස් හිමි ජෙට්ස්ටාර් ඒෂියා ගුවන් සේවය වසා දැමීමත් සමග එම සමාගමට අයත් ගුවන් යානා ඔස්ට්‍රේලියාවේ සහ නවසීලන්තයේ ගුවන් මෙහෙයුම් සඳහා යොදා ගැනීමට තීරණය කර තිබෙනවා.  වසර 20කට ආසන්න කාලයක් පුරා ක්‍රියාත්මක වූ ජෙට්ස්ටාර් ඒෂියා ගුවන් සේවය මේ වසරේ මූල්‍ය වර්ෂය තුළ ලබා ඇති පාඩුව ඔස්ට්‍රේලියානු ඩොලර් මිලියන 35ක්.  ක්වන්ටාස් සමාගම පවසන්නේ ජෙට්ස්ටාර් ඒෂියා ගුවන් සේවය වසා දැමීමත් සමග 500කට ආසන්න පිරිසකට රැකියාවන් අහිමිවන බවයි.",
  "timestamp": "2025-06-11T15:48:31",
  "url": "https://hirunews.lk/406862/jetstar-asia-airlines-decides-to-suspend-its-operations",
  "category": "International"
}