{
  "id": "cc845989a497bc0f466800459d20ac0e",
  "source": "hirunews",
  "headline": "මේ වසරේ තුන්වැනි වතාවටත් මාලදිවයින් විදේශ ඇමති ඉන්දියාවට",
  "content": "තෙදින නිල සංචාරයක් සඳහා මාලදිවයිනේ විදේශ කටයුතු අමාත්‍ය අබ්දුල්ලා ඛලීල් ඉන්දියාවට පැමිණ තිබෙනවා.  නවදිල්ලියේ පැවැත්වෙන 2 වැනි ඉන්දියා-මාලදිවයින ඉහළ මට්ටමේ මූලික කණ්ඩායම් රැස්වීමට සහභාගී වීම ඔහුගේ මෙම ඉන්දීය සංචාරයේ ප්‍රධාන අරමුණ බවයි ඉන්දීය මාධ්‍ය වාර්තා කරන්නේ.  එම මාධ්‍ය වාර්තා පවසන්නේ, 2024 ඔක්තෝම්බර් මාසයේ දී මාලදිවයින් ජනාධිපති මොහොමඩ් මුයිසුගේ ඉන්දීය සංචාරයේදී සම්මත කරන ලද විස්තීරණ ආර්ථික සහ සමුද්‍රීය ආරක්ෂක හවුල්කාරිත්වය පිළිබඳ ඉන්දියා-මාලදිවයින දැක්ම ලේඛනය ක්‍රියාත්මක කිරීමේ ප්‍රගතිය මෙම රැස්වීම හමුවේ අධීක්ෂණය කරනු ඇති බවයි.  මෙම ඉන්දීය සංචාරයට සමගාමීව මාලදිවයින් විදේශ අමාත්‍යවරයා ඉන්දීය විදේශ අමාත්‍ය එස් ජයිශංකර් ද හමුව තිබෙනවා.  මෙම සංචාරය 2025 වසරේ දී මාලදිවයින් විදේශ අමාත්‍යවරයා ඉන්දියාවට පැමිණෙන තෙවන අවස්ථාව වීම ද විශේෂත්වයක්.  එය රටවල් දෙක අතර තීව්‍ර කරන ලද ඉහළ මට්ටමේ දේශපාලන හුවමාරුවල අඛණ්ඩ පැවැත්මක් බව ජාත්‍යන්තර විශ්ලේෂකයින් පෙන්වා දෙනවා.  මාලදිවයින යනු ඉන්දියාවේ ප්‍රධාන සමුද්‍ර අසල්වැසියෙකු වන අතර ඉන්දියාවේ 'අසල්වැසියා ප්‍රථමයෙන්' ප්‍රතිපත්තියේ සහ මහාසාගර් දැක්මෙහි වැදගත් හවුල්කරුවෙක්.",
  "timestamp": "2025-05-27T13:02:45",
  "url": "https://hirunews.lk/405576/maldives-foreign-minister-visits-india-for-the-third-time-this-year",
  "category": "International"
}