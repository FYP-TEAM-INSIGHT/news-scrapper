{
  "id": "769d22c3a84030d36c72a710613def3b",
  "source": "hirunews",
  "headline": "ඉන්දීය විදේශ ඇමති යුරෝපයට",
  "content": "ඉන්දීය විදේශ කටයුතු අමාත්‍ය ආචාර්ය එස් ජයශංකර් නෙදර්ලන්තයේ සංචාරයක් ආරම්භ කර ඇති බව විදෙස් මාධ්‍ය වාර්තා කරනවා.  එම සංචාරයේ දී ඔහු නෙදර්ලන්තයේ හේග් නුවර දී නෙදර්ලන්ත විදේශ කටයුතු අමාත්‍ය කැස්පර් වෙල්ඩ්කැම්ප් හමු වී තිබෙනවා.  එම හමුව පිළිබඳ සමාජ මාධ්‍ය සටහනක් තබමින් ඉන්දීය විදේශ කටයුතු අමාත්‍යවරයා කියා සිටියේ, දෙරටේ ද්විපාර්ශ්වික හවුල්කාරිත්වය ශක්තිමත් කිරීම සහ යුරෝපා සංගමය සමඟ සම්බන්ධ වීම පිළිබඳ පුළුල් පරාසයක සාකච්ඡා කළ බවයි.  මේ අතර පෙහෙල්ගාම් ප්‍රහාරය නෙදර්ලන්තය දැඩි ලෙස හෙළා දැකීමට සහ ත්‍රස්තවාදයට එරෙහි ශුන්‍ය ඉවසීම සඳහා සහාය දැක්වීම ද ඔහු අගය කර තිබෙන බවත් එම සටහනේ දැක්වෙනවා.  තව ද බහු ධ්‍රැවීය යුගයක ගෝලීය තත්ත්වය පිළිබඳව ද අදහස් හුවමාරු කර ගත් බව ආචාර්ය ජයශංකර් වැඩිදුරටත් පැවසනවා.  ඉන්දීය විදේශ කටයුතු අමාත්‍යවරයා නෙදර්ලන්තය, ඩෙන්මාර්කය සහ ජර්මනිය යන රටවල් තුනේ සංචාරයක නිරත වන අතර එහි පළමු අදියර ලෙස හේග් වෙත ළඟා වී තිබුණා.  ඒ අනුව ඉන්දීය විදේශ කටයුතු අමාත්‍යාංශය පවසන්නේ අදාළ සංචාරය අතරතුර, ඉන්දීය විදේශ කටයුතු අමාත්‍යවරයා රටවල් තුනේ නායකයින් හමුවන බවයි.  එහිදී ද්විපාර්ශ්වික සබඳතාවල සමස්ත පරාසය සහ අන්‍යෝන්‍ය වශයෙන් උනන්දුවක් දක්වන කලාපීය සහ ගෝලීය කරුණු පිළිබඳව ඔහුගේ සගයන් සමඟ සාකච්ඡා කරනු ඇති බවත් එම මාධ්‍ය වාර්තාවල සඳහන්.",
  "timestamp": "2025-05-20T15:57:05",
  "url": "https://hirunews.lk/405008/indian-foreign-minister-to-europe",
  "category": "International"
}