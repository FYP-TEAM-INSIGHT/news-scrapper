{
  "id": "503e60e71855262bd9f78961f80e6924",
  "source": "hirunews",
  "headline": "මෝදි සයිප්‍රසයට",
  "content": "ඉන්දීය අග්‍රාමාත්‍ය නරේන්ද්‍ර මෝදි දෙදින සංචාරයක් සඳහා සයිප්‍රසයට ගොස් තිබෙනවා.  එහිදී ඔහු දෙරට අතර ද්විපාර්ශ්වික සබඳතා ශක්තිමත් කිරීම සඳහා සයිප්‍රසයේ ජනාධිපති නිකොස් ක්‍රිස්ටෝඩෝලිඩීස් සමඟ සාකච්ඡා කිරීමට නියමිත බවයි ඉන්දීය මාධ්‍ය වාර්තා කරන්නේ. සිය රටට පැමිණි ඉන්දීය අග්‍රාමාත්‍යවරයා පිළිගැනීමට ගුවන් තොටුපල වෙත පැමිණ සිටියේ ද සයිප්‍රසයේ ජනාධිපතිවරයා වීම ද විශේෂත්වයක්.  දශක දෙකකට පසු ඉන්දීය අගමැතිවරයකු සයිප්‍රසයට පැමිණි පළමු අවස්ථාව මෙය වන අතර සයිප්‍රසය යනු ඉන්දියාවේ මධ්‍යධරණී කලාපයේ සහ යුරෝපා සංගමයේ සමීප මිතුරෙකු සහ වැදගත් හවුල්කරුවෙක්.  ''මෙම සංචාරය ඓතිහාසික බැඳීම් මත ගොඩනැගීමට සහ වෙළඳාම, ආයෝජන, ආරක්ෂාව, තාක්‍ෂණය යන ක්ෂේත්‍රවල අපගේ සබඳතා පුළුල් කිරීමට සහ මිනිසුන් අතර හුවමාරුව ප්‍රවර්ධනය කිරීමට අවස්ථාවක් සපයයි,\" යනුවෙන් සංචාරයට පෙර ඉන්දීය අග්‍රාමාත්‍යවරයා පවසා තිබුණා.  මෙම සයිප්‍රස සංචාරයෙන් අනතුරුව අග්‍රාමාත්‍ය නරේන්ද්‍ර මෝදි කැනඩාවට සහ ක්‍රොඒෂියාවට ද යාමට නියමිත බවයි ඉන්දීය මාධ්‍ය වාර්තා කරන්නේ.",
  "timestamp": "2025-06-16T20:55:01",
  "url": "https://hirunews.lk/407356/modi-to-cyprus",
  "category": "International"
}