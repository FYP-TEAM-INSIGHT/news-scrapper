{
  "id": "bfddd163c60458d3d090b06fe7fa17af",
  "source": "hirunews",
  "headline": "ඇෆ්ගනිස්ථාන ජාතිකයින් ලක්ෂ 2කට අධික සංඛ්‍යාවක් පාකිස්ථානයෙන් ඉවතට",
  "content": "ඇෆ්ගනිස්ථාන ජාතිකයින් ලක්ෂ 2 කට අධික සංඛ්‍යාවක් පාකිස්තානයෙන් ඉවත්ව ගොස් ඇති බව ඉස්ලාමාබාද් අභ්‍යන්තර කටයුතු අමාත්‍යාංශය පවසනවා.  පාකිස්ථාන රජය විසින් පසුගිය අප්‍රේල් මාසයේදී ඇෆ්ගනිස්තාන ජාතිකයින් පිටුවහල් කිරීමේ වැඩපිළිවෙලක් ආරම්භ කිරීමත් සමග මෙලෙස ඔවුන්ට පාකිස්තානය අතහැර යෑමට සිදුව ඇති බවයි විදෙස් වාර්තා සදහන් කළේ.  ඉස්ලාමාබාද් අභ්‍යන්තර කටයුතු අමාත්‍යාංශ වාර්තාවන්ට අනුව අප්‍රේල් මාසයේදී 135,000ක් හා මැයි මාසයේදී 67,000ක් ලෙස ඇෆ්ගනිස්තාන ජාතිකයින් මේ වනවිට පාකිස්ථානයෙන් පිටුවහල් කර තිබෙනවා.  එමෙන්ම ජුනි මාසයේ මුල් දින දෙක තුළ 3,000කට වැඩි පිරිසක් ඇෆ්ගනිස්තානය වෙත යවා ඇති බවයි වාර්තා වන්නේ.  පසුගිය වසර කිහිපය තුළ ඇෆ්ගනිස්තානයේ ඇති වූ දේශපාලන අස්ථාවරත්වය හේතුවෙන් එරට වැසියන් මිලියන ගණනින් පාකිස්තානය වෙත පලා ගොස් තිබුණා.",
  "timestamp": "2025-06-05T09:45:22",
  "url": "https://hirunews.lk/406329/over-200000-afghans-flee-pakistan",
  "category": "International"
}