{
  "id": "f1ca072083fc0ea6a214b72c4bbeea8d",
  "source": "hirunews",
  "headline": "රාමසාන් දිනයේ පාකිස්ථානයේ වෙඩි තැබීම්වලින් 06ක් මරුට",
  "content": "ඊයේ (31) දිනට යෙදී තිබුණු ඉස්ලාම් බැතිමතුන්ගේ රාමසාන් උත්සවයට සමගාමීව සිදු කෙරෙන ඊදුල් ෆිතර් යාඥාවෙන් පසුව සිදු වූ වෙඩි තැබීම් කිහිපයක් පිළිබඳ විදෙස් මාධ්‍ය වාර්තා කර තිබෙනවා.එම වෙඩි තැබීම්වලින් පාකිස්ථානයේ විවිධ ප්‍රදේශවල කාන්තාවක් ඇතුළු පුද්ගලයින් හය දෙනෙකු මිය ගිය අතර, තවත් නව දෙනෙකු තුවාල ලබා ඇති බවයි අදාළ මාධ්‍ය වාර්තාවල සඳහන් වනේ.පාකිස්ථානයේ ස්වාබි ප්‍රදේශයේ පැවැති යාඥාවකින් පසු ප්‍රතිවාදී කණ්ඩායම් අතර ඇති වූ වෙඩි හුවමාරුවකින් පුද්ගලයින් දෙදෙනෙකු මිය ගොස් දෙදෙනෙකු තුවාල ලබා තිබෙනවා.පොලීසියට අනුව මෙම සිද්ධිය පැරණි ආරවුලක ප්‍රතිපලයක් වන අතර වෙඩි තැබීම සිදුවන අවස්ථාවේ ඒ අසලින් ගමන් කළ අයෙකු ද තුවාල ලබා ඇති බවයි අදාළ මාධ්‍ය වාර්තා සඳහන්කරන්නේ. මීට අමතරව, පාකිස්ථානයේ බන්නුස් මන්දාන් (Bannu's Mandan) පොලිස් බල ප්‍රදේශයේ, පාර්ශව දෙකක් අතර ඇති වූ ගැටුමකින් දරුවෙකු සහ තවත් පුද්ගලයෙකු මිය ගොස් ඇති අතර, එක් පුද්ගලයෙකුට තුවාල සිදුව තිබෙනවා .තවද ඇබොටාබාද් හි මිර්පූර් ප්‍රදේශයේ, ඊද් යාඥාවෙන් පසු මුස්ලිම් පල්ලියක් තුළ සිදු වූ වෙඩි තැබීමකින් පුද්ගලයන් දෙදෙනෙකු තුවාල ලබා ඇති අතර, පුද්ගලික ආරවුලක් මෙම සිද්ධියට හේතුවී ඇති බවයි පොලිසිය සඳහන් කරන්නේ.එසේම කරක්ස් රහ්මටාබාද් (Karak's Rahmatabad) ප්‍රදේශයේ, සිදුවූ වෙඩි තැබීමකින් තවත් අයෙකු තුවාල ලබා ඇතැයි වාර්තා කරන එම මාධ්‍ය වාර්තා වැඩිදුරටත් සඳහන් කරන්නේ, පහළ දකුණු වසිරිස්ථානයේ ගංගි ඛෙල් නැවතුමේදී, පොලිස් කොස්තාපල්වරයෙකු බව පැවසෙන ෂා හුසේන් නමැත්තෙකු වෙඩි තැබීමකින් තුවාල ලබා රෝහල් ගත කර තිබෙන බවයි.",
  "timestamp": "2025-04-01T10:17:50",
  "url": "https://hirunews.lk/401742/රාමසාන්-දිනයේ-පාකිස්ථානයේ-වෙඩි-තැබීම්වලින්-06ක්-මරුට",
  "category": "International"
}