{
  "id": "599ce9d62d7ff2de17a4d2c179d37f7c",
  "source": "hirunews",
  "headline": "කටාර් රාජ්‍යය සිය ගුවන් කලාපය නැවත විවෘත කරයි",
  "content": "ඉරානය කටාරයේ දෝහා හි පිහිටි අමෙරිකානු ගුවන් කදවුරකට ප්‍රහාර එල්ල කිරීමත් සමග මැදපෙරදිග ගුවන් කලාප කිහිපයක ගුවන් ගමන් තාවකාලිකව අත්හිටුවීමට තීරණය කර තිබුණා.  කටාරයට අමතරව එලෙස ගුවන් ගමන් තාවකාලිකව අත්හිටුවා ඇත්තේ, එක්සත් අරාබි එමීර් රාජ්‍යය, බහරේනය, කුවේට්, සවුදි අරාබිය, ලෙබනනය සහ ජෝර්දානයයි.  කෙසේවෙතත් කටාර් රාජ්‍යය ප්‍රකාශ කළේ ඊයේ වසා දැමුණු සිය ගුවන් කලාපය මේ වනවිට විවෘත කර ඇති බවයි.  මේ අතර කටාර් ගුවන් සේවය සහ කුවේට් රාජ්‍යයේ සිට ක්‍රියාත්මක වන ජසීරා ගුවන් සේවය සිය ගුවන් ගමන් මෙහෙයුම් අත්හිහිටුවා ඇති බවට තමන් වෙත දැනුම් දී ඇතැයි කටුනායක ගුවන් තොටුපොළ කාර්යය භාර නිලධාරීවරයා අද අළුයම ප්‍රකාශ කළා.  ඒ අනුව කටුනායක ගුවන් තොටුපොළ සිට කටාර් රාජ්‍යයේ දෝහා වෙත සහ කුවේට් රාජ්‍යයේ කුවේට් සිටි ගුවන් තොටුපොළ වෙත සිදු කෙරෙන ගුවන් ගමන් මෙහෙයුම් මෙසේ අත්හිහිටුවා තිබෙනවා.  මේ වනවිට අනෙකුත් මැදපෙරදිග සහ යුරෝපයේ සිට කටුනායක ගුවන් තොටුපොළ වෙත පැමිණෙන ගුවන් යානා සාමාන්‍ය පරිදි පැමිණෙමින් සිටින බව ගුවන් තොටුපොළ කාර්යය භාර නිලධාරීවරයා වැඩිදුරටත් සඳහන් කළා.",
  "timestamp": "2025-06-24T07:05:11",
  "url": "https://hirunews.lk/408111/qatar-reopens-its-airspace",
  "category": "International"
}