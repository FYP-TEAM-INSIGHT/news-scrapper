{
  "id": "5308f6f0b7fca0fb15f6900d8847d550",
  "source": "hirunews",
  "headline": "ග්‍රේටා තුන්බර්ග් ඇතුළු ක්‍රියාකාරීන් ඊශ්‍රායලයේ අත්අඩංගුවට: ගාසා ආධාර මෙහෙයුම නතර වෙයි",
  "content": "මාස 03කට වැඩි කාලයක් ඊශ්‍රායල ආරක්ෂක අංශ විසින් ගාසා තීරයේ පලස්තීන වැසියන් වෙත මානුෂීය ආධාර සැපයීම වළක්වා තිබූ පසුබිමක එම වැසියන් වෙත ආධාර ලබාදීම වෙනුවෙන් Freedom Flotilla Coalition විසින් දියත් කරන ලද මැඩ්ලීන් යාත්‍රාව ගාසා තීරය බලා ගමන් ආරම්භ කළේ පසුගිය ජුනි 6 වැනිදායි.ඉතාලියේ සිසිලි දුපතේ සිට ගමන් ඇරඹි මෙම යාත්‍රාවේ සුප්‍රසිද්ධ දේශගුණික විපර්යාස පිළිබඳව සමාජ ක්‍රියාකාරිනියක වන ග්‍රේටා තුන්බර්ග් ඇතුළු මානව හිමිකම් ක්‍රියාකාරීන්, යුරෝපීය පාර්ලිමේන්තු මන්ත්‍රීවරයෙක් සහ මාධ්‍යවේදීන් ඇතුළු 12 දෙනෙකුගේ කණ්ඩායමක් සිටිනවා.එවන් පසුබිමක් තුළ බ්‍රිතාන්‍ය ධජය සහිත මැඩ්ලීන් යාත්‍රාවට ගාසා තීරය වෙත ළඟා වීමට අවසර නොදෙන බවට ඊශ්‍රායලය අනතුරු අඟවනු ලැබුවා.අනතුරුව ඊශ්‍රායල නාවික හමුදාව මැඩ්ලීන් යාත්‍රාව සිය භාරයට ගෙන එහි සිටි සියලු සමාජ ක්‍රියාකාරීන් අත්අඩංගුවට ගෙන තිබෙනවා.ජාත්‍යන්තර මුහුදු සීමාවේදි අත්අඩංගුවට ගත් සියලුදෙනා මේ වන විට ඊශ්‍රායලය වෙත රැගෙන ගොස් ඇති අතර ඔවුන් සිය රටවල් වෙත නැවත හරවා යැවීමට නියමිත බවයි වාර්තා වන්නේ. ",
  "timestamp": "2025-06-09T12:54:20",
  "url": "https://hirunews.lk/406669/activists-including-greta-thunberg-arrested-in-israel-gaza-aid-operation-halted",
  "category": "International"
}