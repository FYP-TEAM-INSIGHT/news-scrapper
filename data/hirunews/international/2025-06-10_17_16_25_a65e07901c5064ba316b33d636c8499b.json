{
  "id": "a65e07901c5064ba316b33d636c8499b",
  "source": "hirunews",
  "headline": "ඊශ්‍රායල නාවික හමුදා අත්අඩංගුවට පත් ග්‍රේටා තුන්බර්ග් පිටුවහල් කරයි",
  "content": "ඊශ්‍රායල නාවික හමුදා අත්අඩංගුවට පත් ග්‍රේටා තුන්බර්ග් පිටුවහල් කරයි ඉකුත් දා ඊශ්‍රායල නාවික හමුදා භාරයට පත්, දේශගුණික විපර්යාස පිළිබඳව සුප්‍රසිද්ධ ස්වීඩන් ජාතික සමාජ ක්‍රියාකාරිනී ග්‍රේටා තුන්බර්ග්ව ඊශ්‍රායලය විසින් පිටුවහල් කළ බව, විදෙස් මාධ්‍ය වාර්තා කරනවා.  ඒ අනුව ඇය අද (10) පෙරවරුවේ ඊශ්‍රායලයේ ටේල් අවිවු නුවර සිට ප්‍රංශය බලා පිටත්ව ගිය ගුවන් යානයකින් පිටත්ව ගොස් ඇති බවයි එම මාධ්‍ය වාර්තා සඳහන් කරන්නේ.  පිටුවහල් කිරීමේ නියෝගයන්ට සිය එකඟත්වය තුන්බර්ග් විසින් පළ කර තිබුණත්, ඉකුත් දා මධ්‍යධරණී මුහුදේදී ඇය සමග අත්අඩංගුවට පත් පිරිස අතර සිටි ප්‍රංශ ක්‍රියාකාරීන් හය දෙනාගෙන් පස් දෙනෙකු ඔවුන්ගේ පිටුවහල් කිරීමේ නියෝගවලට අත්සන් කිරීම ප්‍රතික්ෂේප කර තිබුණා.  ඒ අනුව ඔවුන්ව ඊශ්‍රායල අධිකරණ අධිකාරියක් ඉදිරියට ගෙන ඒමට නියමිතයි.  මාස 03කට වැඩි කාලයක් ඊශ්‍රායල ආරක්ෂක අංශ විසින් ගාසා තීරයේ පලස්තීන වැසියන් වෙත මානුෂීය ආධාර සැපයීම වළක්වා තිබූ පසුබිමක එම වැසියන් වෙත ආධාර ලබාදීම වෙනුවෙන් Freedom Flotilla Coalition විසින් දියත් කරන ලද මැඩ්ලීන් යාත්‍රාවේ නැගී මෙම පිරිස ඉකුත් ජුනි 6 වැනි දා ගාසා තීරය බලා ගමන් ආරම්භ කර තිබුණා.  ඉතාලියේ සිසිලි දුපතේ සිට ගමන් ඇරඹි මෙම යාත්‍රාවේ ග්‍රේටා තුන්බර්ග් ඇතුළු මානව හිමිකම් ක්‍රියාකාරීන්, යුරෝපීය පාර්ලිමේන්තු මන්ත්‍රීවරයෙක් සහ මාධ්‍යවේදීන් ඇතුළු 12 දෙනෙකුගේ කණ්ඩායමක් සිටියා.",
  "timestamp": "2025-06-10T17:16:25",
  "url": "https://hirunews.lk/406778/greta-thunberg-deported-after-being-arrested-by-israeli-navy",
  "category": "International"
}