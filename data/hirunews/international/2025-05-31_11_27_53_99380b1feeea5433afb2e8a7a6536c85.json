{
  "id": "99380b1feeea5433afb2e8a7a6536c85",
  "source": "hirunews",
  "headline": "ගාසා තීරය ගැන එක්සත් ජාතීන්ගේ සංවිධානයෙන් අනතුරු ඇගවීමක්",
  "content": "ගාසා තීරයේ සමස්ත ජනතාවම සාගතයකට මුහුණ දී ඇතැයි එක්සත් ජාතීන්ගේ සංවිධානය අනතුරු අඟවනවා.  ගාසා තීරයට ආහාර සහ ආධාර සැපයුම අවහිර කිරීම හේතුවෙන් ගාසා වැසියන් දැඩි කුසගින්නෙන් පීඩාවට පත්ව ඇති බවයි වාර්තා වන්නේ.  සාගතයෙන් පසුවන හා තුවාල ලබා සිටින ජනතාවට ඊශ්‍රායල හමුදා අඛණ්ඩව ප්‍රහාර එල්ල කරමින් සිටිනවා. මේ අතර, පෘතුවියේ කුසගින්නෙන් පෙලෙන ජනතාව වෙසෙන ස්ථානය බවට ගාසා තීරය නම් කර තිබෙන බව එක්සත් ජාතීන්ගේ සංවිධානය පවසනවා.  එමෙන්ම, ගාසා තීරයේ මිලියන 2.3ක ජනගහනයෙන් සියයට සියයක්ම ව්‍යසනකාරී සාගත තත්ත්වයට මුහුණදීම ඛේදවාචකයක් බවයි එක්සත් ජාතීන්ගේ මානුෂිය කටයුතු සම්බන්ධීකරණ කාර්යාලයේ ප්‍රකාශක ජෙන්ස් ලාර්ක් පෙන්වා දෙන්නේ.",
  "timestamp": "2025-05-31T11:27:53",
  "url": "https://hirunews.lk/405940/un-warns-of-gaza-violence",
  "category": "International"
}