{
  "id": "0fae2836bb6ca2e8aea366857926875c",
  "source": "hirunews",
  "headline": "කටාර් රාජ්‍යයෙන් ට්‍රම්ප්ට තෑගි කළ ගුවන් යානය අමෙරිකාව පිළිගනී",
  "content": "කටාර් වෙතින් ත්‍යාගයක් ලෙස ලැබුණු සුඛෝපභෝගී බෝයිං 747 ජෙට්ලයිනර් යානයක් අමෙරිකා එක්සත් ජනපදය විසින් පිළිගෙන ඇති බව විදෙස් මාධ්‍ය වාර්තා කරනවා.  ජනාධිපති ඩොනල්ඩ් ට්‍රම්ප්ගේ නිල ගුවන් යානය ලෙස භාවිත කිරීම සඳහා ආරක්ෂක ලේකම් පීට් හෙග්සෙත් මෙම යානය පිළිගත් බවටයි සඳහන් කර ඇත්තේ.  එමෙන්ම ජනාධිපතිවරයාගේ නිල ගුවන් ප්‍රවාහන ක්‍රමය වන එයාර් ෆෝස් වන්හි කොටසක් ලෙස භාවිත කිරීමට පෙර යානය වෙනස් කිරීමට අවශ්‍ය වනු ඇති බවයි විදෙස් මාධ්‍ය වාර්තා කරන්නේ.  තවද, සියලුම ෆෙඩරල් නීති සහ රෙගුලාසිවලට අනුකූලවයි ආරක්ෂක ලේකම්වරයා මෙම යානය පිළිගෙන ඇත්තේ.  එසේම මෙම ත්‍යාගය නීත්‍යානුකූල බව ධවල මන්දිරය අවධාරණය කර තිබෙනවා.",
  "timestamp": "2025-05-22T09:07:11",
  "url": "https://hirunews.lk/405149/us-accepts-plane-gifted-to-trump-from-qatar",
  "category": "International"
}