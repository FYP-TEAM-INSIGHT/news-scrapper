{
  "id": "e5ba44160c1b28aaa7938a990369a8dd",
  "source": "hirunews",
  "headline": "භාණ්ඩ නෞකාවක් අනතුරකින් නෝර්වේ ගෙවත්තකට ගසාගෙන එයි   (වීඩියෝ)",
  "content": "අනතුරට පත් විශාල ප්‍රමාණයේ භාණ්ඩ ප්‍රවාහන නෞකාවක් නෝර්වේ, ට්‍රොන්ඩ්හයිම් ප්‍රදේශයේ වෙරළ තීරයේ පිහිටි ගෙවත්තක් වෙත ගසාගෙන පැමිණ තිබෙනවා.  සයිප්‍රස් ධජය යටතේ යාත්‍රා කළ මෙම භාණ්ඩ ප්‍රවාහන නෞකාව මීටර් 135ක දිගකින් යුක්තයි.  විදෙස් වාර්තා පැවසුවේ, එය නිවසට මීටර් කිහිපයක දුරකින් නැවතී ඇති බවයි.  මේ අවස්ථාව දුටු අසල්වැසි ජොස්ටයින් ජෝජර්න්ස්න්, ''මට ඒ වෙලාවේ නින්ද යාගෙන තිබුණේ.  මට හිතුනා බෝට්ටුවක් ඒ අසළින් යනවා වගේ. ඒ නිසා මම නිදන කාමරයේ ජනේලයෙන් එළිය බැලුවා.  මම කෑගහලා අත වැනුවා, විසිල් එකක් ගැහුවා නමුත් ඒකෙන් කිසිම වැඩක් වුණේ නැහැ'' යැයි පැවසුවා.  කෙසේ වෙතත් මෙම නිවසේ හිමිකරු තම නිවස ඉදිරිපසට නෞකාවක් පැමිණීම ගැන කිසිදු දැනුවත් භාවයක් නොමැති බව ද විදෙස් වාර්තාවල සඳහන්.  ඒ සම්බන්ධයෙන් නිවසේ හිමිකරු, ජොහාන් හෙල්බර්ග්, ''මම හොඳට නිදාගත්තා, රෑට මට හොඳට නින්ද යනවා.  ගෙදර දොරේ බෙල් එක ගහගෙන ගහගෙන යන නිසා මම ඇහැරුණා.'' ",
  "timestamp": "2025-05-25T19:46:55",
  "url": "https://hirunews.lk/405454/cargo-ship-crashes-into-norwegian-backyard-video",
  "category": "International"
}