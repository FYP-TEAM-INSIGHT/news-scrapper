{
  "id": "fd19c4d4eac2e92a306a9353e5ce9e3a",
  "source": "hirunews",
  "headline": "නයිජීරියාවේ ගංවතුරෙන් 151 දෙනකු ජීවිතක්ෂයට",
  "content": "මධ්‍යම නයිජීරියාවට බලපෑ ගංවතුර තත්ත්වය හේතුවෙන් පුද්ගලයන් 151 දෙනකු ජීවිතක්ෂයට පත්ව ඇතැයි විදෙස් මාධ්‍ය වාර්තා කරනවා.  නයිජීරියාවට ඇද හැලෙන ධාරානිපාත වර්ෂාව හේතුවෙන් මධ්‍යම නයිජීරියාවේ, නයිගර් ප්‍රාන්තයේ නිවාස 300කට අධික සංඛ්‍යාවක් විනාශ වී තිබෙන බවයි වෙදෙස් වාර්තා පවසන්නේ. මේ හේතුවෙන් දහස් සංඛ්‍යාත ජනතාවක් අවතැන් වී ඇතැයි ද වාර්තා වනවා. ගංවතුරට හසුව මිය ගිය සහ අතුරුදන්වූවන් සොයා එම ප්‍රාන්තයේ ආපදා කළමනාකරණ ඒජන්සිය මෙහෙයුමක් ආරම්භ කර තිබෙනවා.  මේ අතර මධ්‍යම නයිජීරියාව හරහා ගලන නයිගර් ගංගාව පිටාරා ගලා තිබෙන බැවින් මිය ගිය සංඛ්‍යාව තවත් ඉහළ යනු ඇති බව පැවසෙනවා.  එරට කාලගුණ විද්‍යා ඒකකය අනාවැකි පළ කරන්නේ ඉදිරි දින කිහිපයේදීත් වර්ෂාව පවතින බවයි.",
  "timestamp": "2025-06-02T14:09:49",
  "url": "https://hirunews.lk/406104/151-dead-in-nigeria-floods",
  "category": "International"
}