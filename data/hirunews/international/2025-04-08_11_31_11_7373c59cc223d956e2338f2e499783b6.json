{
  "id": "7373c59cc223d956e2338f2e499783b6",
  "source": "hirunews",
  "headline": "චීනයට 50%ක තවත් තීරු බද්දක් පැනවීමට ට්‍රම්ප් සැරසේ",
  "content": "තීරු බදු සම්බන්ධයෙන් අමෙරිකාව සිදු කරන්නේ බියගැන්වීමක් බව චීනය පවසනවා.ඊට එරෙහිව අවසානය දක්වා සටන් කරන බවට ප්‍රතිඥා දුන් චීනය, තම භාණ්ඩ සඳහා සියයට 50ක තීරුබදු තවදුරටත් එකතු කිරීමේ අමෙරිකානු ජනාධිපති ඩොනල්ඩ් ට්‍රම්ප්ගේ නවතම තර්ජනය ප්‍රතික්ෂේප කර තිබෙනවා.කෙසේවෙතත් එකට එක කිරීමක් ලෙස චීනය පසුගිය සතියේ අමෙරිකාවට පැනවූ සියයට 34ක තීරුබදු ආපසු හැරවීම සඳහා ඇමරිකානු නායකයා චීනය වෙත පැය 24ක කාලයක් ලබා දී තිබෙනවා. ට්‍රම්ප් තවදුරටත් චීනයට තීරු බදු පැනවුවහොත් වෙළඳ යුද්ධයක් උත්සන්න කරමින්, එක්සත් ජනපදයට ආනයනය කරන ලද චීන භාණ්ඩ සඳහා මේ වසරේ නව බදු සියයට 104 දක්වා ඉහළ යා හැකි බවයි විදෙස් මාධ්‍ය වාර්තා කරන්නේ.මේ අතර චීනයේ වාණිජ අමාත්‍යංශය නිවේදනයක් නිකුත් කරමින් පවසා සිටින්නේ, \"චීනයට එරෙහිව තීරුබදු තීව්‍ර කිරීමට එක්සත් ජනපදය තර්ජනය කිරීම වරද, එය එක්සත් ජනපදයේ බ්ලැක්මේල් ස්වභාවය නැවත වරක් හෙළිදරව් කරයි,\" යනුවෙන්.\"එක්සත් ජනපදය තම මාර්ගය ඇති කර ගැනීමට අවධාරනය කරන්නේ නම්, චීනය අවසානය දක්වා සටන් කරනු ඇත.\"එමෙන්ම මේ සම්බන්ධයෙන් එක්සත් ජනපදය සමඟ සාකච්ඡාවක් අපේක්ෂා කරන බවත්, වෙළඳ යුද්ධයක ජයග්‍රාහකයින් නොමැති බවත් චීනය පවසා තිබෙනවා.",
  "timestamp": "2025-04-08T11:31:11",
  "url": "https://hirunews.lk/402316/චීනයට-50ක-තවත්-තීරු-බද්දක්-පැනවීමට-ට්‍රම්ප්-සැරසේ",
  "category": "International"
}