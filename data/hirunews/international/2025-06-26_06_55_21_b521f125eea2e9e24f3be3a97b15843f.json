{
  "id": "b521f125eea2e9e24f3be3a97b15843f",
  "source": "hirunews",
  "headline": "ජනපති ට්‍රම්ප් ලබන සතියේදී ඉරානය සමග සාකච්ඡා",
  "content": "එළැඹෙන සතියේ ඉරානය සමග සාකච්ඡා පවත්වන බව අමෙරිකානු ජනාධිපති ඩොනල්ඩ් ට්‍රම්ප් ප්‍රකාශ කළා.  එම අවස්ථාවේදී ඇතැම්විටකදී න්‍යෂ්ටික ගිවිසුමකට එළැඹිය හැකි බවද ඔහු සඳහන් කර තිබෙනවා.  ඊශ්‍රායලය සහ ඉරානය අතර සටන් විරාමයක් ප්‍රකාශයට පත් කර දිනකට පසුවයි ට්‍රම්ප් මෙම අදහස් දැක්වීම සිදු කර ඇත්තේ.  කෙසේ වෙතත් පැය 48 කට පමණ පෙර, ඉරානයේ උත්තරීතර නායක අයතුල්ලා අලි කමේනි පවසා තිබුණේ ඉරානයට එරෙහි ඊශ්‍රායලයේ මිලිටරි ප්‍රහාරයට එක්වීමෙන් අමෙරිකාව රාජතාන්ත්‍රිකභාවය පාවා දී ඇති බවයි.  එමගින් හැගී යන්නේ, වොෂින්ටනය සමඟ තවදුරටත් සංවාදයක් කළ නොහැකි බව යැයි ද ඉරාන උත්තරීතර නායකයා ප්‍රකාශ කළා.  එමෙන්ම, ඊශ්‍රායලය සමග සබදතා පැවැත්වූ බවට සැකපිට පුද්ගලයින් 700 දෙනෙකු ඉරානය විසින් අත්අඩංගුවට ගෙන ඇති බව වාර්තා වනවා.  එම පුද්ගලයින් පසුගිය දින 12ක කාලය තුළ ඉරානයේ සිදුකළ මෙහෙයුම් වල දී අත්අඩංගුවට ගෙන ඇති බව විදෙස් මාධ්‍ය වාර්තා කළේ.  ජාත්‍යන්තර පරමාණුක බලශක්ති ඒජන්සිය සමග පවතින සහයෝගිතාව අත්හිටුවීම සදහා වන යෝජනාවක් ඉරාන පාර්ලිමේන්තුවේදී ඊයේ අනුමත වුණා.  කෙසේ වෙතත් ඊට ජාතික ආරක්ෂක කවුන්සිලය විසින් අවසන් එකගතාව පළකළ යුතු බවයි විදෙස් වාර්තා සදහන් කළේ.",
  "timestamp": "2025-06-26T06:55:21",
  "url": "https://hirunews.lk/408379/president-trump-to-hold-talks-with-iran-next-week",
  "category": "International"
}