{
  "id": "300d7ccf81bdcb1e94d5a7b6af689493",
  "source": "hirunews",
  "headline": "ඉරානයට පහර දෙන්න අමෙරිකාව ඉන්දීය ගුවන් සීමා භාවිත කර නැති බව ඉන්දියාව කියයි",
  "content": "ඉරානයේ න්‍යෂ්ටික යටිතල ව්‍යුහයට එරෙහිව දියත් කරන ලද ''ඔපරේෂන් මිඩ්නයිට් හැමර්'' මෙහෙයුම ක්‍රියාත්මක කිරීම සඳහා එක්සත් ජනපද හමුදාව ඉන්දියානු ගුවන් සීමාව භාවිතා කළ බවට සමාජ මාධ්‍යවල පැතිර යන ප්‍රකාශයන් ඉන්දීය පුවත්පත් තොරතුරු කාර්යාංශයේ (PIB) තතු පිරික්සුම් ඒකකය විසින් ප්‍රතික්ෂේප කර තිබෙනවා.  නිල X ගිණුමෙහි පළ කිරීමක එම ඒකකය පවසන්නේ, අදාළ ප්‍රකාශය ව්‍යාජ එකක් බවයි.  මිඩ්නයිට් හැමර් මෙහෙයුමේදී එක්සත් ජනපදය විසින් කිසිඳු ආකාරයකින් ඉන්දියානු ගුවන් අවකාශය භාවිතා නොකළ බව එම කාර්යංශය පැහැදිලි ක‍රනවා.  ඒ සඳහා එක්සත් ජනපද ඒකාබද්ධ මාණ්ඩලික ප්‍රධානීන්ගේ සභාපති ජෙනරාල් ඩෑන් කේන් විසින් මාධ්‍ය හමුවකදී පළ කළ අදහස් උපුටා දක්වමින් කරුණු පිරික්සීමේ ආයතනය, එක්සත් ජනපද ගුවන් යානා විසින් භාවිත කළ විකල්ප මාර්ග පිළිබඳ විස්තර කර තිබෙන බවයි එරට මාධ්‍ය වාර්තාවල දැක්වෙන්නේ.",
  "timestamp": "2025-06-24T12:03:42",
  "url": "https://hirunews.lk/408154/india-says-us-did-not-use-indian-airspace-to-attack-iran",
  "category": "International"
}