{
  "id": "f84df4c95b6854230799b5ab6067139a",
  "source": "hirunews",
  "headline": "පාකිස්ථානයේ ප්‍රසිද්ධ ටික්ටොක් තාරකාවියක් වෙඩි තබා ඝාතනය කරයි",
  "content": "වයස අවුරුදු 17ක් වූ පාකිස්තාන සමාජ මාධ්‍ය ක්‍රියාකාරිනියක් වන සනා යූසෆ්, ඉස්ලාමාබාද් නගරයේ පිහිටි තම නිවසේදී අබිරහස් ලෙස වෙඩි තබා ඝාතනය කර තිබෙනවා.  සනා යූසෆ්, ඉහළ චිත්‍රාල් (Upper Chitral) ප්‍රදේශයේ සිටින, ටික්ටොක් සහ ඉන්ස්ටග්‍රෑම් වෙතින් විශාල ප්‍රසිද්ධියක් ලබා සිටි තරුණියක්.  ඇය ඉන්ස්ටග්‍රෑම් මත පමණක් ලක්ෂ 5කට ආසන්න අනුගාමික පිරිසක් ද සිටිනවා.  අදාළ සිදුවීම සිදුව ඇත්තේ ඉස්ලාමාබාද් නගරයේ G-13 ප්‍රදේශයේ පිහිටි ඇගේ නිවසේදීයි.  පොලිස් වාර්තා අනුව, සැකකරු සිදුවීමට පෙර සනා සමග නිවසේ පිටත කතාබහක නිරත වී ඇති අතර පසුව ඔහු ඇයට වෙඩි තබා තිබෙනවා.  වෙඩි තැබීම හේතුවෙන් ඇය එම ස්ථානයේදීම මිය ගොස් ඇති බවයි වාර්තා වන්නේ. ඇගේ සිරුර පශ්චාත් මරණ පරීක්ෂණ සඳහා PIMS රෝහලට මාරු කර යවා තිබෙනවා.  මෙම සිදුවීම සම්බන්ධයෙන් දැනට කිසිවෙකු අත්අඩංගුවට ගෙන නොමැති අතර, පොලිසිය සිද්ධිය සම්බන්ධයෙන් පරීක්ෂණ ආරම්භ කර ඇති බවයි විදෙස් මාධ්‍ය වාර්තා කරන්නේ.",
  "timestamp": "2025-06-04T21:52:21",
  "url": "https://hirunews.lk/406307/a-famous-tiktok-star-was-shot-dead-in-pakistan",
  "category": "International"
}