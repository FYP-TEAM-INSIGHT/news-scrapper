{
  "id": "df95a6bf6133233d1f29fc49817a0493",
  "source": "hirunews",
  "headline": "හෝමුස් සමුද්‍ර සන්ධිය වැසුණොත් ලෝක බොරතෙල් මිල නගී",
  "content": "පසුගිය පැය 24 තුළ ඉරානය විසින් දෙවතාවක් ඊශ්‍රායලයේ ටෙල් අවිව් හා අනෙකුත් නාගරික කලාප වෙත එල්ල කළ මිසයිල ප්‍රහාරවලින් ශ්‍රී ලාංකිකයන් ඇතුළු විදේශ සේවකයන්ට කිසිදු අනතුරක් වාර්තා වී නොමැති බව ඊශ්‍රායලයේ ශ්‍රී ලංකා තානාපති නිමල් බණ්ඩාර පවසනවා.  මේ අතර හෙට දිනයේ ශ්‍රී ලාංකිකයන් තිදෙනෙකු ඊශ්‍රායලයේ එලාට් නගරය හරහා ගොස් ටැබා දේශසීමාව හරහා ගොස් කයිරෝ ගුවන් තොටුපලට පැමිණ මෙරටට පැමිණීමට නියමිතව තිබෙනවා.  එම කටයුතු ඊජිප්තුවේ පිහිටි ශ්‍රී ලංකා තානාපති කාර්යාලයේ සම්බන්ධීකරණයෙන් සිදු කෙරෙනු ඇති.  එසේම ශ්‍රී ලංකාව බලා පිටත්වීමට තවත් 12 දෙනෙකු ඊයේ තානාපති කාර්යාලය පැමිණි අතර ඉදිරි දිනවලදී ඔවුන් මෙරටට පිටත් කර හැරීමට කටයුතු සුදානම් කරමින් පවතින බවයි ඊශ්‍රායලයේ ශ්‍රී ලංකා තානාපතිවරයා පැවසුවේ.  ඉන්දියන් රජය විසින් තම විදේශ සේවකයන් සියරට ගෙන්වා ගැනීමට ක්‍රියාත්මක කරන වැඩසටහන යටතේ ශ්‍රී ලාංකිකයින්ට ද ගමන් පහසුකම් සලසා දීමට ඉන්දීය බලධාරින් ඊයේ එකගතාව පළ කර තිබුණා.  ඒ අනුව නොමිලේ සපයන මෙම ගුවන් යානාවලින් ශ්‍රී ලංකාව බලා යාමට අපේක්ෂිත පිරිසට අද හා හෙට තානාපති කාර්යාලයේ දී ලියාපදිංචි වීමේ කටයුතු සිදුකරගත හැකියි.  මේ අතර, ඊශ්‍රායල - ඉරාන යුද ගැටුම් හමුවේ හෝමූස් සමුද්‍ර සන්ධිය වසා දැමීම හරහා ලෝක බොරතෙල් මිල ඉහළ යාමත් සමග මෙරට බලශක්ති ක්ෂේත්‍රයට ද දැඩි බලපෑම් එල්ල විය හැකි බව වයඹ විශ්ව විද්‍යාලයේ කළමනාකරණ හා මූල්‍ය පීඨයේ මහාචාර්ය අමින්ද මෙත්සිල පෙරේරා පවසනවා. ඔහු මේ බව සදහන් කළේ හිරු ප්‍රවෘත්ති වෙත අදහස් දක්වමින්.",
  "timestamp": "2025-06-23T14:18:18",
  "url": "https://hirunews.lk/408052/world-crude-oil-prices-will-rise-if-the-strait-of-hormuz-is-closed",
  "category": "International"
}