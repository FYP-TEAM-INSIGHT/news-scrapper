{
  "id": "08d635805f3d3dfd03bd9050ddae0194",
  "source": "hirunews",
  "headline": "අමෙරිකාවේ විරෝධතා තුන්වන දිනටත්",
  "content": "සංක්‍රමණික වැටලීම්වලට එරෙහිව අමෙරිකාවේ විරෝධතා තුන්වන දිනටත් ක්‍රියාත්මකයි. ලොස්ඇන්ජලීස්, සැන්දියාගෝ සහ සැන්ෆ්‍රැන්සිස්කෝ නගරවල මෙලෙස විරෝධතා ක්‍රියාත්මක බවයි විදෙස් වාර්තා සඳහන් කළේ. ජනාධිපති ඩොනල්ඩ් ට්‍රම්ප් ලොස්ඇන්ජලීස් වෙත යොදවා ඇති ජාතික ආරක්ෂක ඒකක විරෝධතාකරුවන් පාලන කිරීම සඳහා කඳුළු ගෑස් පවා භාවිතා කර තිබෙනවා. නගරයේ ප්‍රධාන 101 අධිවේගී මාර්ගය අවහිර කරමින් ජනතාව විරෝධතාවල නිරත වන අතර ඔවුන් ඉවත් කිරීම සඳහා ආරක්ෂක අංශ දැඩි පරිශ්‍රමයක් දරමින් සිටින බවයි විදෙස් වාර්තා සඳහන් කළේ. කැලිෆෝනියාවේ ආණ්ඩුකාරවරයා හමුදා යෙදවීම අවලංගු කරන ලෙස ට්‍රම්ප් ජනාධිපතිවරයාගෙන් ඉල්ලීමක් ද කර තිබෙනවා. සිකුරාදා ආරම්භ වූ විරෝධතා අතරතුර විශාල පිරිසක් අත්අඩංගුවට ගෙන ඇති අතර, ගැටුම්වලදී පොලිස් නිලධාරීන් විශාල පිරිසක්ද තුවාල ලබා ඇති බවයි විදෙස් වාර්තා සඳහන් කළේ.",
  "timestamp": "2025-06-09T08:08:22",
  "url": "https://hirunews.lk/406645/protests-in-america-continue-for-third-day",
  "category": "International"
}