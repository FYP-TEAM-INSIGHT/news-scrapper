{
  "id": "22ee26a20ded84c60f06f49b675a931c",
  "source": "hirunews",
  "headline": "තායිවානය අහස සහ මුහුද ගැන දැඩි විමසිල්ලෙන්",
  "content": "සිය භූමිය වටා චීන හමුදා ගුවන් යානා සහ ප්‍රහාරක නෞකා නිරීක්ෂණය කළ බව තායිවානය නැවත වතාවක් පවසනවා.  මේ බව තහවුරු කරමින් තායිවාන ආරක්ෂක අමාත්‍යංශය පැවසුවේ, පෙරේදා (17) දිනයේ දී පමණක් චීන ප්‍රහාරක ගුවන් යානා 18ක් සිය කලාපය තුළ පියාසර කරනු නිරීක්ෂණය කළ බවයි. ඒ අතරට J-16 සහ KJ-500 වර්ගයේ ප්‍රහාරක යානා ද ඇතුළත් බව විදෙස් මාධ්‍ය වාර්තා පවසනවා.  ඉන් ගුවන් යානා 13ක් තායිවාන් සමුද්‍ර සන්ධියේ මධ්‍ය රේඛාව හරහා ගමන් කර උතුරු, නිරිතදිග සහ නැගෙනහිරට ඇතුළු වූ බව ද තායිවාන ආරක්ෂක අමාත්‍යාංශය ප්‍රකාශ කරනවා. තායිවාන සන්නද්ධ හමුදා පවසන්නේ තත්වය නිරීක්ෂණය කර ඒ අනුව ප්‍රතිචාර දක්වා ඇති බවයි.  එමෙන්ම තායිවානය අවට මුහුදු කලාපයේ යාත්‍රා කරන චීන යුද නෞකා දෙකක් සහ නාවික යාත්‍රා හයක් පිළිබඳව ද විමසිල්ලෙන් සිටින බව තායිවාන ආරක්ෂක අමාත්‍යංශය පවසා තිබෙනවා.",
  "timestamp": "2025-05-19T15:47:44",
  "url": "https://hirunews.lk/404920/taiwan-is-keeping-a-close-eye-on-the-sky-and-sea",
  "category": "International"
}