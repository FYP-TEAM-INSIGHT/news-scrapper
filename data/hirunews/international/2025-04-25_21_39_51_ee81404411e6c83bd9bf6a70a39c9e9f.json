{
  "id": "ee81404411e6c83bd9bf6a70a39c9e9f",
  "source": "hirunews",
  "headline": "සුදොතුම් පියාණන්ට සමුදෙන්න  ලක්ෂ සංඛ්‍යාත බැතිමතුන් පෙළගැසෙයි",
  "content": "ස්වර්ගස්ථ වූ අතිඋතුම් ශුද්ධෝත්තම ෆ්‍රැන්සිස් පාප් වහන්සේගේ අවමංගල්‍යය මෙහෙය සදහා ලක්ෂ දෙකකට අධික පිරිසක් සහභාගී වනු ඇතැයි අපේක්ෂා කරන බව විදෙස් මාධ්‍ය වාර්තා කළා. එසේම ෆ්‍රැන්සිස් පාප් වහන්සේට සමුදීම සඳහා දැනටමත් 128,000 කට අධික පිරිසක් ශාන්ත පීතර බැසිලිකා පරිශ්‍රයට පිවිස ඇති බවයි එම වාර්තා සදහන් කළේ.ස්වර්ගස්ථ වූ අතිඋතුම් ශුද්ධෝත්තම ෆ්‍රැන්සිස් පාප් වහන්සේගේ දේහය පිළිබද අවසන් කටයුතු සිදු කෙරෙන අවමංගල්‍ය මෙහෙයට පෙර සිදු කෙරෙන උන්වහන්සේගේ දේහය බහා ඇති පෙට්ටිය මුද්‍රා තැබීමේ පිළිවෙත අද සිදුකෙරෙන අතර ඊට කාදිනල් හිමිවරුන් ඇතුලූ පූජකවරුන් එක්වීමට නියමිතයි. ඒ අනුව, අතිඋතුම් ශුද්ධෝත්තම ෆ‍‍්‍රැන්සිස් පාප් වහන්සේගේ දේහය සදහා මහජන ගෞරවය දැක්වීම සදහා ලබාදී තිබූ කාලය එරට වේලාවෙන් අද රාත්‍රී 08ට අවසන් වීමට නියමිතයි.ස්වර්ගස්ථ වූ අති උතුම් ශුද්ධෝත්තම ෆ්‍රැන්සිස් පාප් වහන්සේගේ අවසන් කටයුතු සිදුකෙරෙන දිව්‍ය පුජාව මෙරට වේලාවෙන් හෙට පස්වරු 1.30ට ආරම්භ කිරීමට නියමිතයි. ඒ සදහා විදේශීය නියෝජිතයින් 130 ක් පැමිණෙන බවට තහවුරු කර ඇතැයි විදෙස් මාධ්‍ය වාර්තා කළා.මේ අතර, ස්වර්ගස්ථ වූ ප්‍රැන්සිස් පාප් වහන්සේගේ දේහයට අවසන් ගෞරව දැක්වීමට සහ අවසන් කටයුතු සිදු කෙරෙන දේව මෙහෙයට සහභාගී වීම සදහා, විදේශ කටයුතු අමාත්‍ය විජිත හේරත් ද අද පෙරවරුවේ කටුනායක ගුවන් තොටුපළින් වතිකානය බලා පිටත්ව ගියා.එසේම, උන්වහන්සේගේ අවසන් කටයුතුවලට සහභාගී වීම සඳහා පාර්ලිමේන්තු මන්ත්‍රීවරුන් වන කවින්ද ජයවර්ධන සහ හෙක්ටර් අප්පුහාමි ද ඊයේ රාත්‍රියේ දිවයිනෙන් පිටත්ව ගොස් තිබුණා.මේ අතර ස්වර්ගස්ථ වූ අති උතුම් ශුද්ධෝත්තම ෆ‍‍්‍රැන්සිස් පාප් වහන්සේගේ අවසන් කටයුතු සිදුකෙරෙන හෙට, ජාතික ශෝක දිනයක් ලෙස ප‍‍්‍රකාශයට පත් කර තිබෙනවා. ඒ අනුව සියලූ රජයේ කාර්යාලවල ජාතික ධජය අඩකුඹු කර තබන ලෙසයි රාජ්‍ය පරිපාලන අමාත්‍යාංශය දැනුම් දෙන්නේ.එසේම, පාප්වහන්සේගේ ස්වර්ගස්ථ වීම වෙනුවෙන් මෙරට වතිකාන තානාපති අති උතුම් බ‍‍්‍රයන් උදේග්වා හිමිපාණන් සහ රදගුරුතුමන්ලාගේ සහභාගිත්වයෙන් පවත්වනු ලබන දේව මෙහෙයක් කොටහේන සාන්ත ලූ‍සියා ආසන දෙව්මැදුරේදී හෙට පස්වරු 6 ට පැවැත්වීමට නියමිතයි.",
  "timestamp": "2025-04-25T21:39:51",
  "url": "https://hirunews.lk/403755/hundreds-of-thousands-of-devotees-gather-to-bid-farewell-to-the-holy-father",
  "category": "International"
}