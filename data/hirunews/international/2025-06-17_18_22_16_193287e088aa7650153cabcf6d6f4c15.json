{
  "id": "193287e088aa7650153cabcf6d6f4c15",
  "source": "hirunews",
  "headline": "මැදපෙරදිග ගැටුම් ගැන ඉන්දියාව සහ එමීරය අතර සාකච්ඡා",
  "content": "ඉන්දීය විදේශ කටයුතු අමාත්‍ය එස් ජයශංකර් සහ එක්සත් අරාබි එමීර් රාජ්‍යයේ විදේශ අමාත්‍ය ෂෙයික් අබ්දුල්ලා බින් සෙයිඩ් අල් නහියන් අතර සාකච්ඡාවක් සිදුව තිබෙන බව විදෙස් මාධ්‍ය වාර්තා කරනවා.  දුරකථන සංවාදයක් වූ එහි දී බටහිර ආසියාවේ වත්මන් තත්ත්වය සහ රටවල් ද්විත්වයේ රාජ්‍ය තාන්ත්‍රික භූමිකාව පිළිබඳව සාකච්ඡා කර තිබෙන බවයි විදෙස් මාධ්‍ය වාර්තා කරන්නේ. එහිදී ඉන්දීය විදේශ කටයුතු අමාත්‍ය ජයිශංකර් පවසා ඇත්තේ, මැදපෙරදිග ආතතිමය තත්වය හමුවේ සමීප සම්බන්ධතා පවත්වා ගනිමින් කටයුතු සම්පාදනය කිරීමට අමාත්‍ය අබ්දුල්ලා බින් සයීඩ් සමග එකඟ වූ බවයි.  එමෙන්ම එක්සත් අරාබි එමීර් රාජ්‍යයේ විදේශ කටයුතු අමාත්‍යවරයාගේ කාර්යාලය විසින් නිකුත් කරන ලද ප්‍රකාශයට අනුව අමාත්‍ය අබ්දුල්ලා බින් සයීඩ් සහ ඉන්දීය විදේශ කටයුතු අමාත්‍ය ජයිශංකර් කලාපයේ උත්සන්න වීම අවම කිරීම සහ කලාපයේ ගැටුම් පැතිරීම වැළැක්වීම සඳහා පවතින ක්‍රමවේද පිළිබඳව ද සාකච්ඡා කර තිබෙනවා.",
  "timestamp": "2025-06-17T18:22:16",
  "url": "https://hirunews.lk/407475/india-uae-hold-talks-on-middle-east-conflicts",
  "category": "International"
}