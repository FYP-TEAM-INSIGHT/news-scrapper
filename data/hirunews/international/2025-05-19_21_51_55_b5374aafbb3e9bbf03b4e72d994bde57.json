{
  "id": "b5374aafbb3e9bbf03b4e72d994bde57",
  "source": "hirunews",
  "headline": "ගාසා තීරයේ සම්පූර්ණ පාලනය තමන් අතට ගන්නා බව ඊශ්‍රායල අග්‍රාමාත්‍ය නෙටන්යාහු පවසයි",
  "content": "හමාස් සංවිධානය ගාසා තීරයේ කරන කොල්ලකෑම් වැළැක්වීම සඳහා ගාසා තීරයේ සම්පූර්ණ පාලනය තමන් අතට ගන්නා බව ඊශ්‍රායල අග්‍රාමාත්‍ය බෙන්ජමින් නෙටන්යාහු පවසනවා.ඊශ්‍රායලය සහ හමාස් සංවිධානය අතර පැවැති ප්‍රාණ ඇපකරුවන් නිදහස් කර ගැනීමේ එකඟතා බිඳ වැටීමෙන් පසු, පසුගිය මාර්තු මුල සිට මේ දක්වා සති 11ක කාලයක් ගාසා තීරයට ආධාර අත්හිටුවා තිබෙනවා.මානුෂීය ආධාර, ආහාර සහ වෛද්‍ය සැපයුම් ඇතුළු සියල්ල ඊට අයත්.එහිදි එක්සත් ජාතීන්ගේ සංවිධානය ප්‍රකාශ කළේ මානුෂීය ආධාර සැපයුම අත්හිටුවීමෙන් මිලියන 2.1ක පලස්තීන ජනතාව සාගතයකට මුහුණ පෑමේ තීරණාත්මක අවදානමක් මතුව ඇති බවයි.ඒ අතරවාරයේ ඊශ්‍රායලය පසුගිය දින කිහිපයේ ගාසා තීරයේ රෝහල් ඉලක්ක කරමින් දැවැන්ත ප්‍රහාර මාලාවක් එල්ල කළ අතර ඉන් කුඩා දරුවන් ඇතුළු 140ක් ජීවිතක්ෂයට පත්වුණා.ඊශ්‍රායල හමුදා උතුරු සහ දකුණු ගාසා තීරයේ පුළුල් භූමි මෙහෙයුමක් ආරම්භ කළේ ඒ අතරතුරයි.පසුගිය පැය 24ක කාලය තුළදී ඊශ්‍රායලය ගාසා තීරයට ප්‍රහාර 160කට ආසන්න ප්‍රමාණයක් එල්ල කර තිබෙනවා.මේ අතර, ඊශ්‍රායල සති 11ක කාලයකින් පසු ගාසා තීරයට මූලික ආහාර ප්‍රමාණයක් සැපයීමට තීරණය කර තිබෙනවා. එක්සත් ජාතීන්ගේ සංවිධානය පවසන්නේ, ආධාර රැගත් ට්‍රක් රථ 3,000කට ආසන්න ප්‍රමාණයක් දේශ සීමා භූමියේ සිර වී ඇති බවයි.මේ අතර, ගාසා තීරයේ සම්පූර්ණ පාලනය තමන් අතට ගන්නා බව, ඊශ්‍රායල අග්‍රාමාත්‍යවරයා පවසනවා.එහිදී ඔහු සඳහන් කළේ, \"මෙය හමාස් සංවිධානය පරාජය කිරීමේ එක් කොටසක්.ගාසා තීරය සම්පූර්ණයෙන් අත්පත් කර ගැනීමට සහ හමාස් සංවිධානයට මානුෂීය ආධාර කොල්ලකෑමට ඇති අවස්ථා අහිමි කිරීම අපගේ අරමුණයි. මෙය යුද්ධය සහ ජයග්‍රණයේ සැලැස්මයි.\" යනුවෙන්",
  "timestamp": "2025-05-19T21:51:55",
  "url": "https://hirunews.lk/404945/israeli-prime-minister-netanyahu-says-he-will-take-full-control-of-the-gaza-strip",
  "category": "International"
}