{
  "id": "923156218ef3e7f31530e0f2f140fa54",
  "source": "hirunews",
  "headline": "ඊශ්‍රායලයේ සේවයේ නියුතු ශ්‍රී ලාංකිකයින් තුන්දෙනෙකු හෙට දිවයිනට",
  "content": "පවතින යුධමය තත්ත්වය හේතුවෙන් ඊශ්‍රායලයේ සේවයේ නියුතු ශ්‍රී ලාංකිකයින් තුන්දෙනෙකු හෙට දිනයේදී කයිරෝ ගුවන්තොටුපළ හරහා ශ්‍රී ලංකාවට පැමිණීමට නියමිත බව ඊශ්‍රායලයේ ශ්‍රී ලංකා තානාතිපති නිමල් බණ්ඩාර පවසනවා.  මේ අතර ශ්‍රී ලංකාව බලා පිටත් වීමට තවත් 12 දෙනෙකු ඊයේ තානාතිපති කාර්යාලයට පැමිණ ඇති අතර ඉදිරි දිනවල ශ්‍රී ලංකාව බලා පිටත් කර යැවීමට නියමිත බවයි සිය මුහුණු පොතේ සටහනක් තබමින් තානාතිපතිවරයා වැඩිදුරටත් සඳහන් කළේ.  එමෙන්ම ගතවූ පැය 24 තුළ ඊශ්‍රායලයේ ටෙල් අවීව් අගනුවරට එල්ල වූ ඩ්‍රෝන ප්‍රහාරවලින් ශ්‍රී ලාංකිකයන්ට හෝ වෙනත් කිසිවෙකුට ජීවිත හානි වාර්තා නොවන බව සිය මුහුණු පොතේ සටහනක් තබමින් තානාතිපතිවරයා වැඩිදුරටත් සඳහන් කළා.  මේ අතර ඊශ්‍රාලයේ පිහිටි ශ්‍රී ලංකා තානාපති කාර්යාලය හරහා ශ්‍රී ලංකාව බලා පිටත්ව යාමට සිටින පිරිසට අඛණ්ඩව පහසුකම් සලසන බව තානාපති කාර්යාලය දැනුම් දෙනවා. ",
  "timestamp": "2025-06-23T10:06:45",
  "url": "https://hirunews.lk/408014/three-sri-lankans-working-in-israel-to-return-to-the-island-tomorrow",
  "category": "International"
}