{
  "id": "35bd9b9c9098876f058d00f0a5ac7e2b",
  "source": "hirunews",
  "headline": "ඉරානයේ න්‍යෂ්ටික මධ්‍යස්ථාන 3කට අමෙරිකාවෙන් ප්‍රහාර",
  "content": "ඉරානයේ න්‍යෂ්ටික ගබඩා 3 ක් විනාශ කර අවසන් බව ඇමරිකානු ජනාධිපත් ඩොනල් ට්‍රම්ප් පවසනවා.  එමෙන්ම, ඉරානයේ දැවැන්ත අවි ගබඩාවකට සහ ඩ්‍රෝන යානා රැදවුම් මධ්‍යස්ථානයකටද ඊශ්‍රායලය විසින් ප්‍රහාර එල්ල කර ඇති බවයි විදෙස් මාධ්‍ය වාර්තා කළේ.  මේ අතර, ඉරාන - ඊශ්‍රයල යුධ ගැටුම් වලට මේ වන විට දින 10ක් ගත වනවා. ඊශ්‍රායලය, ප්‍රහාර ආරම්භ කළ දා සිට ඉරානයේ අවම වශයෙන් පුද්ගලයින් 430 දෙනෙකු පමණ මියගොස් 3,500ක් පමණ තුවාල ලබා ඇති බවයි එරට රාජ්‍ය මාධ්‍ය වාර්තා කර ඇත්තේ.  එසේම ඉරාන ප්‍රහාර වලින් ඊශ්‍රායලයේ සිවිල් වැසියන් 24 දෙනෙකු පමණ මියගොස් ඇතැයි ද විදෙස් මාධ්‍ය වාර්තා කර තිබෙනවා.  ඊශ්‍රායල - ඉරාන යුද ගැටුම් හමුවේ ඊශ්‍රයලයේ සිට ඊජිප්තුව හරහා මෙරටට පැමිණීමට නියමිත ශ්‍රී ලාංකිකයින් සිව්දෙනා අද මෙරටට පැමිණීමට නියමිතයි.  එසේම මෙරටට පැමිනීමට අපේක්ෂා කරන ශ්‍රී ලාංකිකයින් සතුව ඊ‍ශ්‍රයලයේ වලංගු වීසා බලපත්‍රයක් තිබීම අනිවාර්ය බව ඊශ්‍රයලයේ ශ්‍රී ලංකා තානාපති කාර්යාලය ප්‍රකාශ කළා.  ඊජිප්තු දේශසීමා පිවිසුම හරහා ගමන් කර එරට කයිරෝ ගුවන්තොටුපලින් ශ්‍රී ලංකාව බලා යෑමට පිටත්වූ ශ්‍රී ලාංකිකයින් සිව් දෙනා අතර සිටි ඊශ්‍රයලයේ විසා නොමැති ශ්‍රී ලාංකිකයෙකු ඊජීප්තු බලධාරීන්ගේ දීර්ඝ ප්‍රශ්න කිරීම්වලට ලක් කිරීමෙන් අනතුරුවයි එම සිවුදෙනා මෙරටට පැමිනීමට නියමිතව ඇත්තේ.  ඊශ්‍රායලය විසින් ඉස්ෆහාන්හි ඉරාන න්‍යෂ්ටික බලාගාරයකට පහර දී ඇති බව එක්සත් ජාතීන්ගේ න්‍යෂ්ටික නිරීක්ෂණ ආයතනය තහවුරු කර තිබෙනවා.  එමෙන්ම ඉරාන මාධ්‍ය පවසන්නේ ඊශ්‍රායල ප්‍රහාරවලින් තම රටේ තවත් න්‍යෂ්ටික විද්‍යාඥයින් මිය ගොස් ඇති අතර ඒ අනුව මේ දක්වා ඉරාන න්‍යෂ්ටික විද්‍යාඥයින් 10 දෙනෙකු මියගොස් ඇති බවයි.  ඊශ්‍රායලයේ මාධ්‍ය වාර්තා කර ඇත්තේ “නාර්නියා මෙහෙයුම” යටතේ ඊශ්‍රායලය ඉරාන න්‍යෂ්ටික විද්‍යාඥයින් 9 දෙනෙකු “එකවර” ඝාතනය කළ බවත්, ඉන් ටික කලකට පසු දහවන ඉරාන න්‍යෂ්ටික විද්‍යාඥයා ද ඝාතනය කළ බවයි.  මේ අතර ඊශ්‍රායලය බටහිර ටෙහෙරානයට එල්ල කළ ප්‍රහාරයකින් ඉරාන විප්ලවවාදී ආරක්ෂක භටයින්ගේ විදේශීය අංශයේ අණදෙන නිලධාරී බෙන්හැම් ෂරියාරි ජීවිතක්ෂයට පත්ව තිබෙනවා.  ඉරානයේ සිට මැද පෙරදිග හරහා ආයුධ මාරු කිරීම් සඳහා අණදෙන නිලධාරියා ලෙස කටයුතු කර ඇත්තේ ද ඔහුයි.",
  "timestamp": "2025-06-22T06:44:18",
  "url": "https://hirunews.lk/407911/us-attacks-3-nuclear-sites-in-iran",
  "category": "International"
}