{
  "id": "e4eaf98ecf6e2a26b368fb1107cdf8e6",
  "source": "hirunews",
  "headline": "ට්‍රම්ප් යුරෝපා සංගමයේ තීරුබදු කල් දැමීමට එකඟ වෙයි",
  "content": "ඇමරිකානු ජනාධිපති ඩොනල්ඩ් ට්‍රම්ප්, යුරෝපා සංගමය සමග සිදුකරන වෙළඳ ගිවිසුම සදහා අවසාන දිනය ජූලි මස 09 වනදා දක්වා දීර්ඝ කර තිබෙනවා. ඒ අනුව, යුරෝපා සංගමයෙන් ඇමරිකාවට ආනයනය කරන භාණ්ඩ සදහා පැනවූ සියයට 50 ක තීරුබද්ද සම්බන්ධයෙන් සාකච්ඡා පැවැත්වීමේ කාලයයි මෙලෙස දීර්ඝ කර ඇත්තේ. යුරෝපීය කොමිසමේ සභාපතිනි උර්සුලා වොන් ඩර් ලේන්, ඇමරිකානු ජනාධිපතිවරයා සමග සිදු කළ දුරකථන සංවාදයෙන් පසුව මෙම එකගතාවයට පැමිණ ඇති අතර, එහිදී ඇය පවසා ඇත්තේ, හොඳ ගනුදෙනුවකට එළැඹීම සදහා මෙම කාලය අවශ්‍ය බවයි. යුරෝපා සංගමයෙන් ආනයනික භාණ්ඩ සඳහා තීරුබදු සියයට 50 ක් දක්වා ඉහළ දැමීම සූදානම් බව ඩොනල්ඩ් ට්‍රම්ප් ප්‍රකාශ කළේ පසුගිය සිකුරාදායි.",
  "timestamp": "2025-05-26T07:03:52",
  "url": "https://hirunews.lk/405470/trump-agrees-to-postpone-eu-tariffs",
  "category": "International"
}