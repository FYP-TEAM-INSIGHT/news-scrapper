{
  "id": "45f58cf669d81cea0384211bd6df21e4",
  "source": "hirunews",
  "headline": "ඉරානයේ සිටින ඉන්දීය සිසුන් ටෙහෙරානයෙන් ඉවත්කර ගනී",
  "content": "යුද ගැටුම් හේතුවෙන් ඉන්දීය රජය ඉරානයේ සිටින සිය ශිෂ්‍ය ප්‍රජාවගේ ආරක්ෂාව තහවුරු කරමින් සිටින බව එරට මාධ්‍ය වාර්තා කරනවා.  ඒ අනුව ඉන්දිය මාධ්‍ය වාර්තා කළේ, ඊශ්‍රායලය සමඟ ඉරානයේ පවතින යුද ගැටුම හේතුවෙන් ටෙහෙරානයේ සිටි ඉන්දියානු සිසුන් ආරක්ෂාව සඳහා නගරයෙන් පිටතට ගෙන ගොස් ඇති බවයි.  ප්‍රවාහන පහසුකම් පවතින්නේ නම් හැකි ඉක්මනින් ආරක්ෂිතව අගනුවරින් ඉවත් වන ලෙසට ටෙහෙරානයේ වෙසෙන අනෙක් ඉන්දියානුවන්ට ද ඉන්දීය විදේශ අමාත්‍යාංශය උපදෙස් නිකුත් කර තිබෙන බවත් එම මාධ්‍ය වාර්තාවල වැඩිදුරටත් දැක්වෙනවා.  එමෙන්ම ඇතැම් ඉන්දියානුවන්ට ආර්මේනියා දේශ සීමාව හරහා ඉරානයෙන් පිටවීමට පහසුකම් සලසා ඇති බව ද එම අමාත්‍යාංශය පවසනවා.  ඉරානය තුළ ඉන්දියානුවන් 4,000ක් පමණ සිටින අතර ඉන් අඩක්ම උසස් අධ්‍යාපනය හදාරන සිසුන්.",
  "timestamp": "2025-06-18T11:58:33",
  "url": "https://hirunews.lk/407549/indian-students-in-iran-evacuated-from-tehran",
  "category": "International"
}