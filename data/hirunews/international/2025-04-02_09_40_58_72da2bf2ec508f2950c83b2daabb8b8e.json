{
  "id": "72da2bf2ec508f2950c83b2daabb8b8e",
  "source": "hirunews",
  "headline": "තායිවානය අසල චීන හමුදා අභ්‍යාස උණුසුම්; සජීවී වෙඩි තැබීම් කිහිපයකුත් වාර්තා වෙයි",
  "content": "තායිවානය අසල මුහුදේ මේ දිනවල ක්‍රියාත්මක වන යුධ අභ්‍යාසයක දී චීන හමුදාව විසින් නැගෙනහිර චීන මුහුදේ දී සජීවී වෙඩි තැබීම් කිහිපයක් එල්ල කළ බව චීන මහජන විමුක්ති හමුදාවේ නැගෙනහිර ඒකකයේ අණදෙන නිලධාරී ජ්‍යෙෂ්ඨ කර්නල් ෂී-යී නිවේදනයක් නිකුත් කරමින් පවසනවා.චීනයේ සන්නද්ධ හමුදා තායිවාන් සමුද්‍ර සන්ධියේ මධ්‍යම සහ දකුණු ප්‍රදේශවල දී \"Strait Thunder-2025A\" ලෙස නම් කරන ලද අභ්‍යාස දියත් කළ අතර, \"ඒකාබද්ධ අවහිර කිරීම් සහ පාලනය\" සහ \"ප්‍රධාන ඉලක්ක වෙත නිරවද්‍ය ප්‍රහාර\" සඳහා භටයින්ගේ හැකියාවන් පරීක්ෂා කිරීම සිදු කර තිබෙන බවයි විදෙස් මාධ්‍ය වාර්තා කරන්නේ. කලින් නිවේදනය නොකළ අභ්‍යාසවල කොටසක් ලෙස, නැගෙනහිර ඒකකයේ අණදෙන නිලධාරියාගේ භූමි හමුදාව \"නැගෙනහිර චීන මුහුදේ නම් කරන ලද ප්‍රදේශවල සජීවී වෙඩි දිගු දුර ප්‍රහාර අභ්‍යාස\" සිදු කළ බව ප්‍රකාශයේ දැක්වෙන අතර මෙම අභ්‍යාසවලට ප්‍රධාන වරායන් සහ බලශක්ති පහසුකම් වැනි අනුකරණය කරන ලද ඉලක්ක වෙත නිරවද්‍ය ප්‍රහාර එල්ල කළ අතර අපේක්ෂිත ප්‍රතිඵල ලබා ගත් බවත් අණදෙන නිලධාරී ජ්‍යෙෂ්ඨ කර්නල් ෂී-යී පවසනවා.මෙම සිදුවීම එක්සත් ජනපද ආරක්ෂක ප්‍රධානී පීට් හෙග්සෙත් ආසියාවේ සිය පළමු සංචාරයේ දී \"චීනයේ ආක්‍රමණයට\" එරෙහිව සටන් කිරීමට ප්‍රතිඥා දී දින කිහිපයකට පසුව සිදු වීම විශේෂත්වයක්.මේ අතර අදාළ වෙඩි තැබීම් අභ්‍යාස ගැන චීන මහජන විමුක්ති හමුදාවේ නැගෙනහිර ඒකකයේ අණදෙන නිලධාරියා පවසා ඇත්තේ, මෙම අභ්‍යාස \"‘තායිවාන නිදහස්’ බෙදුම්වාදී බලවේගයන්ට එරෙහිව දැඩි අනතුරු ඇඟවීමක් සහ බලගතු වැළැක්වීමක්\" බවත්, ඒවා \"චීනයේ ස්වෛරීභාවය සහ ජාතික සමගිය ආරක්ෂා කිරීම සඳහා නීත්‍යානුකූල සහ අවශ්‍ය ක්‍රියාමාර්ග\" ලෙසයි.",
  "timestamp": "2025-04-02T09:40:58",
  "url": "https://hirunews.lk/401836/තායිවානය-අසල-චීන-හමුදා-අභ්‍යාස-උණුසුම්-සජීවී-වෙඩි-තැබීම්-කිහිපයකුත්-වාර්තා-වෙයි",
  "category": "International"
}