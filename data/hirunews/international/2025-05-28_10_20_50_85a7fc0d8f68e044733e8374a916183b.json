{
  "id": "85a7fc0d8f68e044733e8374a916183b",
  "source": "hirunews",
  "headline": "පලුදු වුණු ඉන්දු - කැනේඩියානු හොඳ හිත යළි ගොඩ නැගේද?",
  "content": "ඉන්දීය විදේශ කටයුතු අමාත්‍ය එස් ජයශංකර්, කැනේඩියානු විදේශ අමාත්‍යවරිය වන අනීටා ආනන්ද් සමඟ දුරකතන සංවාදයක් පවත්වා තිබෙන බව විදෙස් මාධ්‍ය වාර්තා කරනවා.  ඉන්දීය මාධ්‍ය වාර්තා කළේ, එහිදී ඉන්දීය කැනඩා සබඳතා ශක්තිමත් කිරීමේ අපේක්ෂාවන් පිළිබඳව සාකච්ඡා කර ඇති බවයි.  අලුතින් තේරී පත් වූ කාර්නි පරිපාලනය යටතේ කැනඩාවේ විදේශ අමාත්‍යවරිය ලෙස පත්වූ අනීටා ආනන්ද් ඉන්දියාව සමග පැවැති පළමු රාජ්‍ය තාන්ත්‍රික මට්ටමේ සාකච්ඡාව මෙයයි.  ඉන්දීය-කැනඩා සබඳතා ශක්තිමත් කිරීම පිළිබඳ සාකච්ඡා කිරීම වෙනුවෙන් එහිදී ඉන්දීය විදේශ අමාත්‍ය ජයශංකර් වෙත සිය කෘතඥතාව පළ කර තිබුණා.  සිය ධූර කාලය තුළ දී ඉන්දියාව සමග පවතින සබඳතා තවදුරටත් ශක්තිමත් කර ගැනීමට බලාපොරොත්තු වන බව ද ඇය එහි දී වැඩිදුරටත් පවසා තිබෙනවා.  කෙසේ නමුත් පසුගිය වකවානුවේදී කැනඩාවේ ට්ෲඩෝ පාලනය යටතේ ඉන්දියාව හා පැවැති හොඳ හිත පලුදු වී තිබුණා.",
  "timestamp": "2025-05-28T10:20:50",
  "url": "https://hirunews.lk/405656/will-the-damaged-indo-canadian-goodwill-be-restored",
  "category": "International"
}