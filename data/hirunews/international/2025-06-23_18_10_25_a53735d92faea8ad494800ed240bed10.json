{
  "id": "a53735d92faea8ad494800ed240bed10",
  "source": "hirunews",
  "headline": "චීන‍යේ නාවික අභ්‍යාසයකට ජපානයේ විරෝධය",
  "content": "සිය රට ආසන්නයේ චීනය සිදු කරන නාවික හමුදා අභ්‍යාසයක් ජපානයේ කනස්සල්ලට හේතු වී තිබෙන බව විදෙස් මාධ්‍ය වාර්තා කරනවා.  ජපානය මේ සම්බන්ධයෙන්, චීනය වෙත විරෝධතාවක් ඉදිරිපත් කර චීන හමුදා චලනයන් ප්‍රසිද්ධියේ හෙළි කිරීමට දුර්ලභ තීරණයක් ගත් බවයි බීබීසීය වාර්තා කරන්නේ.  පසුගිය සති කිහිපය තුළ චීන හමුදාවේ ගුවන් යානා ප්‍රවාහන නෞකා දෙක වන Shandong සහ Liaoning පෙර නොවූ විරූ පියවරක් ලෙස පැසිෆික් සාගරයේ එකවර අභ්‍යාස පවත්වා ඇතැයි එම මාධ්‍ය වාර්තාවල සඳහන්.  එහි දී චීන ප්‍රහාරක ජෙට් යානා රැසක් එම නෞකා වෙත ගොඩබෑම සහ ගුවන්ගත කිරීම් සිදු කර තිබෙනවා.  කිහිපයක් ජපන් නිරීක්ෂණ ගුවන් යානා වෙත සමීප වූ අතර, ජපානය චීනය වෙත ඔවුන්ගේ බරපතල සැලකිල්ල දැනුම් දී ඇති බවයි එම මාධ්‍ය වාර්තාවල වැඩිදුරටත් දැක්වෙන්නේ.  චීනය පවසන්නේ මෙම නාවික අභ්‍යාස ජාත්‍යන්තර නීතියට අනුකූල බවයි.  එහෙත් ඔවුන් මුහුදු සීමාවේ භයානක පියවරයන් සිදුකරන බවට ජපානය චෝදනා කරනවා.",
  "timestamp": "2025-06-23T18:10:25",
  "url": "https://hirunews.lk/408082/japan-opposes-chinese-naval-exercises",
  "category": "International"
}