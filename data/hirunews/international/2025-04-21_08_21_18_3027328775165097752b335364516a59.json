{
  "id": "3027328775165097752b335364516a59",
  "source": "hirunews",
  "headline": "අමෙරිකාවේ උප ජනාධිපති සහ මෝදි අතර හමුවක්",
  "content": "අමෙරිකානු උප ජනාධිපති ජේ ඩී වෑන්ස් අද (21) සිය ඉන්දීය සංචාරය ආරම්භ කළා.ඉන්දීය ජනමාධ්‍ය වාර්තා කරන්නේ, සිව්දින සංචාරයක් සඳහා අමෙරිකානු උප ජනාධිපතිවරයා ඉන්දියාවට පැමිණ ඇති බවයි.ඒ අනුව අමෙරිකානු උප ජනාධිපතිවරයා රැගත් විශේෂ අමෙරිකානු ගුවන් යානය අද උදෑසන නවදිල්ලිය වෙත ළඟා වී තිබූ අතර මෙම සංචාරය සඳහා වෑන්ස් සමග ඔහුගේ බිරිඳ වන ඌෂා වෑන්ස් මෙන්ම දරුවන් දෙදෙනා ද එක්ව සිටිනවා.විශේෂත්වය වන්නේ වෑන්ස්ගේ බිරිඳ ඉන්දියානු සම්භවයක් සහිත කාන්තාවක් වීමයි.සිය ඉන්දීය සංචාරයට සමගාමීව වෑන්ස් අද අග්‍රාමාත්‍ය නරේන්ද්‍ර මෝදි හමුවීමට ද නියමිතයි. එහිදී ඉන්දියාව සහ අමෙරිකාව අතර යෝජිත ද්විපාර්ශ්වික වෙළඳ ගිවිසුම කඩිනමින් අවසන් කිරීම සහ ඉන්දියා-එක්සත් ජනපද සබඳතා ශක්තිමත් කිරීමේ ක්‍රම පිළිබඳව නායකයින් දෙදෙනා අතර සාකච්ඡාවලදී අවධානය යොමු කිරීමට නියමිත බව වාර්තා වනවා.දිල්ලියෙන් පසු, වැන්ස් පවුල අප්‍රේල් 22 ජායිපූර් සහ අප්‍රේල් 23 අග්‍රා වෙත පැමිණෙනු ඇති බවත් එම මාධ්‍ය වාර්තා වැඩිදුරටත් පවසන්වා.පසුගිය 02 වනදා අමෙරිකානු ජනාධිපති ඩොනල්ඩ් ට්‍රම්ප් විසින් ඉන්දියාවට 26% ක තීරුබද්දක් පනවා තිබුණා.",
  "timestamp": "2025-04-21T08:21:18",
  "url": "https://hirunews.lk/403375/අමෙරිකාවේ-උප-ජනාධිපති-සහ-මෝදි-අතර-හමුවක්",
  "category": "International"
}