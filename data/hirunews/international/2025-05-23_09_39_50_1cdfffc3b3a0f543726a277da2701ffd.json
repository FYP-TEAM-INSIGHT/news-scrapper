{
  "id": "1cdfffc3b3a0f543726a277da2701ffd",
  "source": "hirunews",
  "headline": "හාවර්ඩ් විශ්වවිද්‍යාලයට විදෙස් සිසුන් බඳවා ගැනීම ට්‍රම්ප් පරිපාලනය නවතයි",
  "content": "ට්‍රම්ප් පරිපාලනය විසින් ලොව ප්‍රමුඛ පෙළේ විශ්වවිද්‍යාලයක් ලෙස සැලකෙන අමෙරිකාවේ පැරණිතම විශ්වවිද්‍යාලයක් වන හාර්වර්ඩ් විශ්වවිද්‍යාලය සඳහා විදෙස් සිසුන් බඳවාගැනීම අත්හිටුවා ඇති බව විදෙස් මාධ්‍ය වාර්තා කරනවා.  මේ අතර අදාළ තීරණයත් සමග එම විශ්වවිද්‍යාලයේ දැනට අධ්‍යාපනය හදාරණ දහස් ගණන් සිසුන්ට ද වෙනත් විශ්වවිද්‍යාලයකට මාරු විය යුතු බවත්, එසේ නොහැකි නම් සිය රටෙන් යායුතු බවට දැනුම් දී ඇති බවයි එම මාධ්‍ය වාර්තාවල වැඩිදුරටත් දැක්වෙන්නේ.  මෙම හදිසි තීරණයට හේතුව ලෙස නිවේදනයක් නිකුත්කරමින් අමෙරිකානු ස්වදේශ ආරක්ෂක දෙපාර්තමේන්තුව සඳහන් කරන්නේ, හාවර්ඩ් විශ්වවිද්‍යාලය තුළ අමෙරිකානු විරෝධී ක්‍රියාවන්ට විදෙස් සිසුන් පෙළඹී සිටින බවයි.  මීට අමතරව එම විශ්වවිද්‍යාලය තුළ ත්‍රස්ත හිතවාදී උද්ඝෝෂකයින් සිටින බවත්, ඔවුන් යුදෙව් සිසුන්ට පහරදීමට කටයුතු කිරීමෙන් විශ්වවිද්‍යාලය තුළ නීතිය හා සාමය කඩ වී අනාරක්ෂිත පරිසරයක් නිර්මාණය වී ඇති බවත් එම දෙපාර්තමේන්තුව සඳහන් කරනවා.  ලොව ප්‍රමුඛ පෙළේ විශ්වවිද්‍යාලයක් සහ අමෙරිකාවේ පැරණිතම විශ්වවිද්‍යාලයක් වන හාවර්ඩ් හි විද්‍යාර්ථියන් 20,000කට වැඩි අධ්‍යන කටයුතුවල නියැලෙන අතර ඉන් රටවල් 100කට අධික සංඛ්‍යාවක් නියෝජනය වන පරිදි විදෙස් විද්‍යාර්ථියන් 6,800කට ආසන්න සංඛ්‍යාවක් සිය අධ්‍යන කටයුතුවල නියැලෙනවා.",
  "timestamp": "2025-05-23T09:39:50",
  "url": "https://hirunews.lk/405250/trump-administration-halts-harvard-universitys-admission-of-foreign-students",
  "category": "International"
}