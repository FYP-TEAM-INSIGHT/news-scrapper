{
  "id": "cb0fe7111f10399baed7071d961f308b",
  "source": "hirunews",
  "headline": "ජෝ රූට් ටෙස්ට් ලකුණු 13,000 පසුකරයි",
  "content": "සිම්බාබ්වේට එරෙහිව නොටින්හැම් හීදී පැවැත්වෙන එකම ටෙස්ට් ක්‍රිකට් තරගයේදී සිය ටෙස්ට් ක්‍රිකට් දිවියේ ලකුණු දහතුන් දහසේ සීමාව පසුකර යෑමට එංගලන්තයේ ජෝ රූට් සමත්ව තිබෙනවා.  ඒ අනුව, එම කඩඉම වේගයෙන්ම පසු කළ පිතිකරුවා ලෙසත්, ඊට ළගා වූ පළමු සහ එංගලන්ත පිතිකරුවා ලෙසත් මොහු වාර්තා අතරට එක්වනවා.  සිව් දින තරගයක් ලෙස පැවැත්වෙන මෙම තරගයේ දෙවන දිනය වූ ඊයේ එංගලන්ත පළමු ඉනිම වෙනුවෙන් ලකුණු 34 ක් ලබා ගනිමිනුයි ඔහු මෙලෙස වාර්තා අතරට එක්ව ඇත්තේ.  මේ වන විට ලකුණු 13,006ක් රැස්කරගෙන සිටින ජෝ රූට් ශතක තිස් හයකට සහ අර්ධ ශතක 65 කට හිමිකම් කියනවා.  ඔහු ලෝක ටෙස්ට් ක්‍රිකට් පිටියේ ටෙස්ට් ලකුණු 13,000 කඩඉම පසුකළ පස්වන ක්‍රීඩකයායි.  මීට පෙර සචින් තෙන්ඩුල්කාර්, රිකී පොන්ටින්, ජැක් කලිස් සහ රාහුල් ඩ්‍රාවිඩ් එම සීමාව පසුකර ගොස් තිබෙනවා.  තවමත් 34 හැවිරිදි වියේ පසුවන ජෝ රූට්ට ලොව වැඩිම ටෙස්ට් ලකුණු ලාභියා වන ඉන්දියාවේ සචින් තෙන්ඩුල්කාර් පසු කර යෑමට අවශ්‍යව ඇත්තේ ලකුණු 2, 916 ක් පමණයි.",
  "timestamp": "2025-05-24T12:28:14",
  "url": "https://hirunews.lk/sports/405354/joe-root-passes-13000-test-runs",
  "category": "Sports"
}