{
  "id": "3f449dca673d7a5ff180ae05cec48e2d",
  "source": "hirunews",
  "headline": "ශ්‍රී ලංකා - බංග්ලාදේශ්  කාන්තාවන්  අද ගැටෙයි",
  "content": "ආසියානු කුසලාන කාන්තා ක්‍රිකට් තරගාවලියේ ශ්‍රී ලංකාව සහ බංගලාදේශය අතර තරගය අද රාත්‍රී හතට පැවැත්වෙනවා. ඊට පෙර මලයාසියාව සහ තායිලන්ත කාන්තා කණ්ඩායම් අතර තරගය පස්වරු දෙකට ආරම්භවීමට නියමිතයි. මේ අතර මෙම තරගාවලියට අදාළව ඊයේ පැවති තවත් තරග දෙකකින් ඉන්දියාවට සහ නේපාලයට ජය හිමිවුණා. පාකිස්ථානයට එරෙහිව පැවති තරගය ඉන්දීය කාන්තා ක්‍රිකට් පිල ජයගනු ලැබුවේ කඩුලු හතකින්. තරගයේ පළමුව පන්දුවට පහරදුන් පාකිස්ථාන කණ්ඩායම පන්දු වාර 19 යි පන්දු දෙකක් තුළ සියලු‍දෙනා දැවී ලකුණු 108 ක් රැස් කළා. පිළිතුරු ඉනිම ක්‍රීඩා කළ ඉන්දියානු ක්‍රීඩිකාවන් පන්දුවාර 14යි එක් පන්දුවක් තුළ ජයග්‍රාහී සීමාව පසුකර ගියේ කඩුලු 03 පමණක් දැවී තිබියදියි. එක්සත් අරාබි එමිර් රාජ්‍යයට එරෙහිව පැවති තරගය නේපාලය ජයගත්තේ කඩුලු 6 කින්. තරගයේ පළමුව පන්දුවට පහරදුන් එමීර් කණ්ඩායම නියමිත පන්දු වාර විස්ස අවසානයේදී කඩුලු අටකට ලකුණු 115 ක් රැස් කළා. නේපාලය පන්දු වාර 16 යි එක් පන්දුවක් තුළ ජයග්‍රාහී සීමාව පසුකර ගියේ කඩුලු 4 ක් දැවී තිබියදියි.",
  "timestamp": "2024-07-20T08:52:11",
  "url": "https://hirunews.lk/sports/376206/ශ්‍රී-ලංකා-බංග්ලාදේශ්-කාන්තාවන්-අද-ගැටෙයි",
  "category": "Sports"
}