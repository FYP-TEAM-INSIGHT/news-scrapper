{
  "id": "43cd1ec2cbf09fe5b14ea4cb6fb20046",
  "source": "hirunews",
  "headline": "හිරු Red Card  අනාවරණයෙන් පසු ශ්‍රී ලංකා යොවුන් මලල ක්‍රීඩකයින්ට ලෝක ශූරතා කනිෂ්ඨ මලල ක්‍රීඩා තරගාවලියට සහභාගි  වීමට අවස්ථාව හිමිවේ",
  "content": "මෙම මස 27 වැනිදා පේරූ දේශයේ ලීමා නුවරදී ආරම්භවීමට නියමිත 2024 ලෝක ශූරතා කනිෂ්ඨ මලල ක්‍රීඩා තරගාවලිය සඳහා සුදුසුකම් ලබා ගත් 17 දෙනෙකුගෙන් සමන්විත ශ්‍රී ලංකා යොවුන් මලල ක්‍රීඩා කණ්ඩායමට අවශ්‍ය ගුවන් ගමන් ප්‍රවේශ පත්‍ර සහ අනෙකුත් පහසුකම් ලබාදීම ක්‍රීඩා අමාත්‍යංශය විසින් ප්‍රතික්ෂේප කර ඇති බව අප පසුගිය සෙනසුරාදා Red Card විශේෂාංගය හරහා රටටම අනාවරණය කළේ හිරු 6.55 ප්‍රධාන ප්‍රවෘත්ති විකාශය තුළින්.හිරු Red Card අනාවරණයෙන් පසු සුපුරුදු පරිදි මර නින්දෙන් ඇහැරුණු මෙරට ක්‍රීඩා බලධාරීන් ශ්‍රී ලංකා කනිෂ්ඨ මලල ක්‍රීඩා කණ්ඩායමට අවැසි ගුවන් ගමන් ප්‍රවේශ පත් සහ අනෙකුත් පහසුකම් වෙනුවෙන් ප්‍රතිපාදන ලබාදීමට කඩිමුඩියේ පියවර ගත්තා.දහසකුත් එකක් බලාපොරොත්තු රඳවා සිටි මේ යෞවනයින් පිරිසගේ සිහින එලෙස සැබෑ වෙද්දී ලක්මාතාවගේ නාමය ඉහළින් වැජඹවීමේ අරමුණින් ඔවුන් හෙට සහ අනිද්දා දිවයිනෙන් පිටත්ව යෑමටයි සැලසුම් කර තිබෙන්නේමේ තරගාවලියට සහභාගිවන ශ්‍රී ලංකා යොවුන් මලල ක්‍රීඩා කණ්ඩායම අද පස්වරුවේදී නිල ඡායාරූපයකට පෙනී සිට තිබුණා.මෙරට මලල ක්‍රීඩා ඉතිහාසයේ වැඩිම ක්‍රීඩක ක්‍රීඩිකාවන් පිරිසක් මෙවර කනිෂ්ඨ ලෝක ශූරතාවට සහභාගී වෙද්දී,අපේ මලල ක්‍රීඩා යෞවනයින්ට සිය දස්කම් ජාත්‍යන්තරයේ විදහා දක්වන්නට ලැබෙන මෙවන් තරගාවලියක වටිනාකම හිරු Red Card අනාවරණයෙන් පසුව හෝ මෙරට ක්‍රීඩා බලධාරීන්ට වැටහීම සතුටට කරුණක්.",
  "timestamp": "2024-08-22T19:36:30",
  "url": "https://hirunews.lk/sports/379646/හිරු-red-card-අනාවරණයෙන්-පසු-ශ්‍රී-ලංකා-යොවුන්-මලල-ක්‍රීඩකයින්ට-ලෝක-ශූරතා-කනිෂ්ඨ-මලල-ක්‍රීඩා-තරගාවලියට-සහභාගි-වීමට-අවස්ථාව-හිමිවේ",
  "category": "Sports"
}