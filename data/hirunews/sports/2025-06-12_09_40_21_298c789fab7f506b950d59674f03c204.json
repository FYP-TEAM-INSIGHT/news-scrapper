{
  "id": "298c789fab7f506b950d59674f03c204",
  "source": "hirunews",
  "headline": "ටෙස්ට් ලෝක ශූරතාවේ අවසන් මහා තරගයේ දෙවැනි දිනය අදයි; පළමු දිනයේ කඩුලු 14ක් බිඳ වැටෙයි",
  "content": "ලෝක කුසලාන ටෙස්ට් ක්‍රිකට් තරගාවලියේ අවසන් මහා තරගයේ දෙවැනි දිනය අද ක්‍රියාත්මක වීමට නියමිතයි.  කාසිය වාසිය දිනා පළමුව පන්දු යැවීමට දකුණු අප්‍රිකානු නායකයා තීරණය කිරීමෙන් අනතුරුව පිටියට පිවිසි ප්‍රබල ඔස්ට්‍රෙලියානු ක්‍රීඩකයන්ට දකුණු අප්‍රිකානු පන්දු බල ඇණියේ පීඩනය යටතේ ලකුණු 212කට සීමා වන්නට සිදු වුණා.  එහි දී ඔස්ට්‍රෙලියානු ඉනිම වෙනුවෙන් බියෝ වෙබ්ස්ටර් සහ ස්ටීව් ස්මිත් පිළිවෙලින් ලකුණු 72ක් හා 66ක් වශයෙන් වාර්තා කළා.  ඒ හැරුණු කොට අනෙක් කිසිදු පිතිකරුවෙකුට සාර්ථක වීමට දකුණු අප්‍රිකානු පන්දු බල ඇණිය ඉඩ දුන්නේ නැහැ.  එහි දී දකුණු අප්‍රිකාව වෙනුවෙන් කගීසෝ රබාඩා කඩුලු 5ක් සහ මාකෝ ජැන්සන් කඩුලු 3ක් වශයෙන් දවා ගත්තා.  ඔස්ට්‍රෙලියානු ඉනිම ලකුණු 212කට සීමා වීමෙන් අනතුරුව පිටියට පිවිසි දකුණු අප්‍රිකානු කණ්ඩායමට ද ඔස්ට්‍රෙලියානු වේග පන්දු බල ඇණියෙන් එල්ල වුණේ දැඩි පීඩනයක්.  ඒ ඔස්සේ ඒඩන් මාක්‍රම් ලකුණු නොලබා ම පිටියෙන් ඉවත් කරන්නට මිචෙල් ස්ට්‍රාක්ට හැකියාව ලැබුණා.  අනතුරුව රයන් රෙකිල්ටන්ද ක්‍රීඩා ගාරයට හරවා යවන්නට මිචෙල් ස්ට්‍රාක් කටයුතු කළා. පසුව වියාන් මුල්ඩර්ගේ සහ ට්‍රිස්ටන් ස්ටබ්ස්ගේ කඩුලු දඩයම් කරන්නට පැට් කමින්ස් සහ ජෝෂ් හේසල්වුඩ් කටයුතු කළා.  කෙසේ නමුත් තරගයේ පළමු දිනය තුළ කඩුලු 14ක් බිඳ වැටීමත් විශේෂත්වයක්.  දකුණු අප්‍රිකානු කණ්ඩායම වෙනුවෙන් මේ වන විට කඩුල්ලේ රැඳී සිටින්නේ නායක ටෙම්බා බවුමා සහ ඩේවිඩ් බෙනින්හෑම්.  දකුණු අප්‍රිකාව ඔස්ට්‍රෙලියාවට වඩා මේ වන විට ලකුණු 169ක් පසුපසින් සිටිනවා.  අද තරගයේ දෙවැනි දිනයයි.",
  "timestamp": "2025-06-12T09:40:21",
  "url": "https://hirunews.lk/sports/406909/the-second-day-of-the-world-test-championship-final-is-today-14-wickets-fall-on-the-first-day",
  "category": "Sports"
}