{
  "id": "b453aa6d807cbc005c19e8b6a450c3e8",
  "source": "hirunews",
  "headline": "ශන්තෝ සහ මුෂ්ෆිකර්ගේ ද්විත්ව ශතක සබඳතාවෙන් ගාලු පිටියේ දී ශ්‍රී ලංකාව අසරණයි",
  "content": "ශ්‍රී ලංකාව සහ බංග්ලාදේශය අතර පැවැත්වෙන තරග දෙකකින් සමන්විත ටෙස්ට් ක්‍රිකට් තරගාවලියේ පළමු තරගයේ පළමු ඉනිම ක්‍රීඩා කරන බංග්ලාදේශ කණ්ඩායම දිනය නිමා වන විට කඩුලු 03 ක් දැවී ලකුණු 292ක් ලබා සිටිනවා.තරගයේ කාසිය වාසිය දිනූ බංග්ලාදේශ නායකයාගේ තීරණය වූයේ පළමුව පන්දුවට පහර දීමටයි.ඒ අනුව පිටියට පිවිසි මුල් පෙළ බංග්ලාදේශ පිතිකරුවන් තිදෙනාට වැඩි වේලාවක් කඩුල්ලේ රැඳී සිටීමට ශ්‍රී ලංකා පන්දු යවන්නන් ඉඩ දුන්නේ නැහැ.ඒ අනුව කිසිදු ලකුණක් නොලබා ආරම්භක පිතිකරු අනමුල් හක් අසිත ප්‍රනාන්දුගේ පන්දුවක් හමුවේ උඩපන්දුවක් ලබා දෙමින් දැවී ගි‍යා.දෙවැනි කඩුල්ල ලෙස ශද්මන් ඉස්ලාම් නවක ක්‍රීඩක තරිඳු රත්නායක හමුවේ දැවී ගිය අතර ඔහු ඒ වන විට ලබා සිටි ලකුණු ගණන 14ක්.බංග්ලාදේශ ඉනිමේ තෙවැනි කඩුල්ල ලෙස මොමිනුල් හක් ලකුණු 29ක් ලබා සිටිය දී තරිඳු රත්නායකගේම පන්දුවක් හමුවේ දැවී ගියා.අනතුරුව පිටියේ ස්ථාවර වූ බංග්ලාදේශ නායක නජ්මුල් හුසේන් ශන්තෝ සහ හිටපු නායකයෙකු වන මුෂ්ෆිකර් රහීම් ඉතා ඉවසිලිවන්ත ඉනිමක් ගොඩනගමින් බංග්ලාදේශ ලකුණු පුවරුව ශක්තිමත් කළා.එහි දී බංග්ලාදේශ නායක නජ්මුල් හුසේන් ශන්තෝ නොදැවී ලකුණු 136ක් වාර්තා කළ අතර මුෂ්ෆිකර් රහීම් නොදැවී වාර්තා කළ ලකුණු සංඛ්‍යාව 105ක්.පන්දු යැවීමේ දී ශ්‍රී ලංකාව වෙනුවෙන් තරිඳු රත්නායක කඩුලු 2ක් හා අසිත ප්‍රනාන්දු එක් කඩුල්ලක් දවා ගත්තා.හෙට (18) තරගයේ දෙවැනි දිනයයි.",
  "timestamp": "2025-06-17T17:26:06",
  "url": "https://hirunews.lk/sports/407467/shanto-and-mushfiqurs-double-century-partnership-leaves-sri-lanka-helpless-at-galle-stadium",
  "category": "Sports"
}