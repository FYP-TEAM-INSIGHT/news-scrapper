{
  "id": "fd5ebdf7bc4849aa5612b6822d674c48",
  "source": "hirunews",
  "headline": "අමෙරිකා - අයර්ලන්ත තරගය අත්හිටුවයි ; අමෙරිකාව සුපිරි 08 දෙනාගේ වටයට",
  "content": "T20 ලෝක කුසලානයේ 30 වැනි තරගය ලෙස එක්සත් ජනපදය හා අයර්ලන්තය අතර අද (14) පැවැත්වීමට නියමිතව තිබූ තරගය අයහපත් කාලගුණය හේතුවෙන් අත්හැර දමනු ලැබුවා.ඒ අනුව අමෙරිකා එක්සත් ජනපදය සුපිරි අට දෙනාගේ වටයට සුදුසුකම් ලැබූ අතර, ඒ හේතුවෙන් 'ඒ' කාණ්ඩයේ තෙවැනි ස්ථානයේ සිටි පාකිස්ථානයට මූලික වටයෙන්ම තරගාවලියෙන් ඉවත් වීමට සිදුවුණා. අද තරගය ශ්‍රී ලංකා වේලාවෙන් රාත්‍රී 08.00ට Central Broward Regional Park Stadium Turf Ground, Lauderhill, Florida හිදී ආරම්භ වීමට නියමිතව තිබූ නමුත් අයහපත් කාලගුණ තත්ත්වය හේතුවෙන් තරගය අත් හිටුවීමටයි විනිසුරුවරුන් තීරණය කළේ.එක්සත් ජනපදය මේ වනවිට තරග 04කට සහභාගි වී ඉන් 02ක් ජයග්‍රහණය කර ඇති අතර, ඉන්දියාවට එරෙහිව එක් තරගයක් පරාජයට පත්ව තිබෙනවා.අමෙරිකා එක්සත් ජනපදය සුපිරි 8 සඳහා සුදුසුකම් ලැබීම යනු අයර්ලන්තය (2009), නෙදර්ලන්තය (2014), ඇෆ්ගනිස්ථානය (2016), නැමීබියාව (2021), ස්කොට්ලන්තය (2021) සහ නෙදර්ලන්තය (2022) ට පසුව T20 ලෝක කුසලාන තරඟාවලියේ කණ්ඩායම් අදියරේ සිට සුපිරි අදියර දක්වා නවක කණ්ඩායමක් ඉදිරියට පැමිණි 07වන අවස්ථාවයි.අමෙරිකාව මේ වනවිට 'ඒ' කාණ්ඩයේ දෙවන ස්ථානයේ සහ ඉන්දියාව මෙතෙක් තරගකළ තරග තුනම ජයග්‍රහණය කර 'ඒ' කාණ්ඩයේ පළමු ස්ථානයේ පසුවෙනවා.එමෙන්ම අයර්ලන්තය මේ වනවිට තරග 02කට සහභාගි වී ඇති අතර, එම තරග දෙකම පරාජයට පත් වී එම කාණ්ඩයේම අවසන් ස්ථානයේ පසුවනවා.T20 ලෝක කුසලානයේ 31 වැනි තරගය ලෙස දකුණු අප්‍රිකාව සහ නේපාලය ශ්‍රී ලංකා වේලාවෙන් හෙට අලුයම 05.00ට සහ 32වැනි තරගය ලෙස නවසීලන්තය සහ උගන්ඩාව හෙට අලුයම 06.00ට තරග වැදීමට නියමිතයි.මේ අතර පන්දුවාර 20 ක්‍රිකට් ලෝක කුසලාන තරගාවලියේ සුපිරි කණ්ඩායම් අට අතරට පිවිසීමට ඇෆ්ගනිස්ථානය අද සමත් වුණා. ඒ, පැපුවා නිව්ගිනියා කණ්ඩායම සමග පැවති තරගය කඩුලු හතකින් ජය ගනිමින්.",
  "timestamp": "2024-06-14T23:12:35",
  "url": "https://hirunews.lk/sports/372665/අමෙරිකා-අයර්ලන්ත-තරගය-අත්හිටුවයි-අමෙරිකාව-සුපිරි-08-දෙනාගේ-වටයට",
  "category": "Sports"
}