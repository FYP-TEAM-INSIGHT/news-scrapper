{
  "id": "8e83f20a392d641452d1e7adef46da9a",
  "source": "hirunews",
  "headline": "2025 අන්තර් පාසැල් ලීග් රග්බි තරගාවලියේ තරග 07ක් අද (වීඩියෝ)",
  "content": "2025 Dialog අන්තර් පාසැල් ලීග් රග්බි තරගාවලියේ දෙවැනි සතිය අරඹමින් තරග 7ක් අද (14) ක්‍රියාත්මක වුණා.  මෙවර අන්තර් පාසැල් රග්බි තරගාවලිය සඳහා නිල ගුවන් විදුලි මාධ්‍ය අනුග්‍රාහකත්වය ලබා දෙන්නේ SUN FM ඇතුලු හිරු මාධ්‍ය ජාලයයි.  කොළඹ රාජකීය විද්‍යාලය සහ මහනුවර ශ්‍රී සුමංගල විද්‍යාලය මහනුවර බෝගම්බර පිටියේදී තරග බිමට පිවිසියා.  මෙම තරගයෙන් ලකුණු 53ට 03ක දැවැන්ත ජයක් වාර්තා කරන්නට රාජකීය කණ්ඩායමට හැකියාව ලැබුණේ සිය අපරාජිත වාර්තාව තවත් පියවරකින් ඉදිරියට රැගෙන යමින්.  බම්බලපිටිය සාන්ත පීතර විද්‍යාලය සහ මහනුවර සාන්ත අන්තෝනි විද්‍යාලය අතර තරගය මහනුවර නිත්තවෙල ක්‍රීඩාංගණයේදී පැවැත්වුණා.  තරගයෙන් සාන්ත පීතර විද්‍යාලය ලකුණු 24ට 08ක ජයක් වාර්තා කළා.  මෙවර තරගාවලියේදී කොළඹ තර්ස්ටන් විද්‍යාලයට සිය දෙවැනි පරාජය අත් කරදෙමින් ලකුණු 26ට 05ක ජයක් වාර්තා කරන්නට මරදාන සාන්ත ජෝසප් කණ්ඩායමට හැකියාව ලැබුණේ ලොන්ඩන් පෙදෙස CR ඇන්ඩ් FC ක්‍රීඩාංගණයේදීයි.  එමෙන්ම මහනුවර විද්‍යාර්ථ විද්‍යාලය සමග පැවැති තරගයෙන් ලකුණු 74ට 14ක දැවැන්ත ජයක් වාර්තා කරන්නට මහනුවර ත්‍රිත්ව විද්‍යාලයට හැකියාව ලැබුණා.  ඒ පල්ලෙකැලේ ත්‍රිත්ව විද්‍යාලයීය ක්‍රීඩාංගණයේදීයි.  මරදාන සහිරා විද්‍යාලයට එරෙහිව ලකුණු 43ට 19ක ජයක් වාර්තා කරන්නට ගල්කිස්ස සාන්ත තෝමස් ක්‍රීඩකයින්ට හැකියාව ලැබුණා.  ගල්කිස්ස සාන්ත තෝමස් ක්‍රීඩාංගණයේදී පැවැති මෙම තරගයේ පළමු අර්ධය නිමාවන විට ද තෝමස් කණ්ඩායම ලකුණු 14ට 0ක් ලෙස පෙරමුණ ගෙන සිටියා.  මෙවර අන්තර් පාසැල් රග්බි තරගාවලියේ සිය පළමු ජයග්‍රහණය වාර්තා කරන්නට කොළඹ ආනන්ද විද්‍යාලයට හැකියාව ලැබුණා.  ඒ ආනන්ද විද්‍යාලයීය ක්‍රීඩාපිටියේදී ගල්කිස්ස විද්‍යා විද්‍යාලය සමග පැවැති තරගයෙන් ලකුණු 32ට 26ක තියුණු ජයක් වාර්තා කරමින්.  කොළඹ මහානාම විද්‍යාලය සහ මහනුවර ධර්මරාජ විද්‍යාලය අතර තරගය රත්මලාන ගුවන් හමුදා ක්‍රීඩාංගණයේදී පැවැත්වුණා.  මෙම තරගයෙන් ලකුණු 15ට 05ක ජයක් වාර්තා කළේ කොළඹ මහානාම විද්‍යාලයයි. ",
  "timestamp": "2025-06-14T23:10:45",
  "url": "https://hirunews.lk/sports/407171/07-matches-of-the-2025-inter-school-league-rugby-tournament-today-video",
  "category": "Sports"
}