{
  "id": "157fbe14b4478a5468991266a9d20e5c",
  "source": "hirunews",
  "headline": "ආසියානු මළල ක්‍රීඩා ශූරතාවලියේ මීටර 10,000 ඉසව්වේ නව ශ්‍රී ලංකා වාර්තාවක්",
  "content": "දකුණු කොරියාවේ ගුමීහි පැවැත්වෙන ආසියානු මළල ක්‍රීඩා ශූරතා තරගාවලිය නියෝජනය කළ රසාරා විජේසූරිය ඇය සහභාගී වූ මීටර 10,000 ඉසව්වේ නව ශ්‍රී ලංකා වාර්තාවක් පිහිටුවීමට සමත්ව තිබෙනවා.  ඇය ඊයේ මෙම ඉසව්ව නියෝජනය කර 07 වන ස්ථානයට පත් වූ අතර ඒ සදහා ඇය වැය කළ කාලය විනාඩි 33 තත්පර 21.62ක්.  මීට පෙර එම ඉසව්වේ ශ්‍රී ලංකා වාර්තාවට හිමිකම් කියනු ලැබුවේ හිරුණි විජේරත්න වන අතර ඒ සදහා ඇය විනාඩි 33 තත්පර 55.06ක කාලයක් වාර්තා කර තිබුණා.  රසාරා විජේසූරිය අම්පාර ප්‍රදේශයෙන් ක්‍රීඩාවට එකතු වූ ක්‍රීඩිකාවක් වන අතර ඇය කැලණිය සරසවියේ විද්‍යාර්ථයෙක්.  ශ්‍රී ලංකා යුද හමුදාවට එක්ව මේ වන විට වෘත්තිය මළල ක්‍රීඩිකාවක ලෙස කටයුතු කරනවා.  මේ අතර, මීටර 400 සහය දිවීමේ පිරිමි ඉසව්වට අද පෙරවරුවේ එක් වූ ශ්‍රී ලංකා කණ්ඩායම මූලික තරගයේ පළමු ස්ථානය දිනා ගත්තා. ඒ අනුව ඔවුන් අද පස්වරුවේ අවසන් තරගයට එක්වනු ඇති.",
  "timestamp": "2025-05-29T09:32:56",
  "url": "https://hirunews.lk/sports/405751/a-new-sri-lankan-record-in-the-10000m-event-at-the-asian-athletics-championships",
  "category": "Sports"
}