{
  "id": "be56e4e0033c3dff9d391d97a177796c",
  "source": "hirunews",
  "headline": "2025 ක්‍රීඩා සමාජ ලෝක කුසලාන පාපන්දු තරගාවලියෙන් අමෙරිකාව උණුසුම් වෙයි",
  "content": "2025 ක්‍රීඩා සමාජ ලෝක කුසලාන පාපන්දු තරගාවලිය මේ දිනවලදී අමෙරිකාව උණුසුම් කරමින් ක්‍රියාත්මක වනවා.  මෙවර ක්‍රීඩා සමාජ පාපන්දු ලෝක කුසලානය සඳහා ලොව සුපිරි පාපන්දු ක්‍රීඩා සමාජ 32ක් එක්වන අතර සමාරම්භක තරගයේදී සුපිරි පාපන්දු ක්‍රීඩක ලියොනල් මෙසී ඇතුලු අමෙරිකාවේ ඉන්ටර් මියාමි ක්‍රීඩා සමාජය සහ ඊජිප්තුවේ අල් අහ්ලි ක්‍රීඩා සමාජය අමෙරිකාවේ හාඩ් රොක් ක්‍රීඩාංගණයේදී තරගබිමට පිවිසියා.  මෙහිදී ප්‍රබල ඉන්ටර් මියාමි ක්‍රීඩා සමාජයට ගෝල රැස්කරන්නට අවස්ථාව නොදුන් අල් අහ්ලි ක්‍රීඩා ක්‍රීඩකයින් තරගය ජය පරාජයෙන් තොරව නිමා කර ගන්නට හැකියාව ලැබීමත් කැපී පෙනුණා. ක්‍රීඩා සමාජ ලෝක කුසලාන පාපන්දු ඉතිහාසයේ දැවැන්තම ජයග්‍රහණය වාර්තා කරන්නට ජර්මනියේ බයර්න් මියුනික් ක්‍රීඩා සමාජයට හැකියාව ලැබුණා.  ඒ නවසීලන්තයේ ඕක්ලන්ඩ් සිටි ක්‍රීඩා සමාජයට එරෙහිව ගෝල 10ට 0ක් දැවැන්ත ජයක් වාර්තා කරමින්.  මෙහිදී බයර්න් මියුනික් ක්‍රීඩා සමාජය වෙනුවෙන් සුපිරි පාපන්දු ක්‍රීඩකයින් වන තෝමස් මුලර් ගෝල ද්විත්වයක් සහ ජමාල් මුසියාලා හා මයිකල් ඔලිස් ගෝල ත්‍රිත්ව බැඟින් වාර්තා කිරීමත් විශේෂත්වයක්.  මේ අතර ස්පාඤ්ඤයේ ප්‍රබල ඇට්ලෙටිකෝ මැඩ්රිඩ් ක්‍රීඩා සමාජයට එරෙහිව ප්‍රංශයේ පැරිස් සැන් ජර්මන් ක්‍රීඩා සමාජය ගෝල 4ට 0ක ජයක් වාර්තා කරන්නට සමත් වුණා.  මෙම තරගයේ පළමු අර්ධය නිමාවන විට ද පැරිස් සැන් ජර්මන් ක්‍රීඩකයින් ගෝල 2කට 0ක් ලෙස පෙරමුණ ගෙන සිටියා.  එමෙන්ම එංගලන්තයේ චෙල්සී ක්‍රීඩා සමාජය ද මෙවර ක්‍රීඩා සමාජ පාපන්දු ලෝක කුසලානයට ජයග්‍රාහී ආරම්භයක් ලබා ගන්නට හැකියාව ලැබුණා.  ඒ ලොස් ඇන්ජලීස් ක්‍රීඩා සමාජයට එරෙහිව පැවැති තරගයේදී ගෝල 2කට 0ක් ජයක් වාර්තා කරමින්.  ඉතාලියේ ඉන්ටර් මිලාන් ක්‍රීඩා සමාජය සහ මෙක්සිකෝවේ මොන්ටෙරේ ක්‍රීඩා සමාජය අතර තරගය ජය පරාජයෙන් තොරව නිමාව දුටුවා.  ඒ තරගයේ සම්පුර්ණ කාලය නිමවන විට දෙපිලම ගෝලය බැඟින් රැස්කර සිටීමත් සමගයි.  මෙහිදී මොන්ටෙරේ ක්‍රීඩා සමාජය වෙනුවෙන් ගෝලය වාර්තා කළේ ස්පාඤ්ඤයේ සුපිරි පාපන්දු ක්‍රීඩක සර්ජියෝ රමෝස්.",
  "timestamp": "2025-06-19T16:43:12",
  "url": "https://hirunews.lk/sports/407680/america-heats-up-for-2025-club-world-cup",
  "category": "Sports"
}