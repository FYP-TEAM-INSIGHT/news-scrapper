{
  "id": "b526f5d5df1eb65e2f296942d427e1d2",
  "source": "hirunews",
  "headline": "ඉන්දීය - කැනඩා තරගය වර්ෂාව හේතුවෙන් අත්හැර දමයි",
  "content": "T20 ක්‍රිකට් ලෝක කුසලානයේ අද(15) පැවැත්වීමට නියමිතව තිබූ 33වැනි තරගය වන ඉන්දීය - කැනඩා තරගය වර්ෂාවෙන් බාධා එල්ල වීම හේතුවෙන් අත්හැර දැමීමට විනිසුරුවරුන් විසින් තීරණය කරනු ලැබුවා.අද තරගය Central Broward Regional Park Stadium Turf Ground, Lauderhill, Florida හිදී ශ්‍රී ලංකා වේලාවෙන් අද රාත්‍රී 08.00ට පැවැත්වීමට නියමිතව තිබූ අතර, ඇදහැලුණු වර්ෂාව හේතුවෙන් තණ තිල්ල පරික්ෂා කර ක්‍රීඩා කිරීම සඳහා උචිත වන තෙක් විනිසුරුවරු විසින් තරග ආරම්භ කිරීම තාවකාලිකව කල් දමනු ලැබුවා. කෙසේ වෙතත් පිටිය අද තරගය ක්‍රීඩා කිරීමට උචිත නොවන බවට විනිසුරුවරුන් විසින් තීරණය කිරීමෙන් අනතුරුව තරගය අත් හැර දැමීමට සිදුවූ අතර, ඒ අනුව ඉන්දියාවට සහ කැනඩාවට එක් ප්‍රසාද ලකුණ බැගින් හිමි වුණා.'ඒ' කාණ්ඩය යටතේ මෙතෙක් තරග තුනකට සහභාගි වී සිටින ඉන්දියාව එම තරග තුනම අපරාජිතව පළමු ස්ථානයේ පසුවෙනවා.කැනඩාව මේ වනවිට තරග තුනකට සහභාගි වී ඉන් එක තරගයක් ජයගෙන එම කාණ්ඩයේම සිව් වැනි ස්ථානයේ පසුවෙන අතර, අමෙරිකාව දෙවැනි ස්ථානයේත්, පාකිස්ථානය තෙවැනි ස්ථානයේත්, අයර්ලන්තය පස්වැනි ස්ථානයේ හෙවත් අවසන් ස්ථානයේත් පසුවෙනවා.T20 ක්‍රිකට් ලෝක කුසලානයේ 34 වැනි තරගය ලෙස එංගලන්තය සහ නැමීබියාව අතර තරගය Sir Vivian Richards Stadium, North Sound, Antigua හිදී ශ්‍රී ලංකා වේලාවෙන් අද පස්වරු 10.30ට ආරම්භ වීමට නියමිතයි. එමෙන්ම, T20 ලෝක කුසලානයේ 35 වැනි තරගය ලෙස ඔස්ට්‍රේලියා - ස්කොට්ලන්ත කණ්ඩායම් අතර තරගය ශ්‍රී ලංකා වේලාවෙන් හෙට උදෑසන 06.00ට Daren Sammy National Cricket Stadium, Gros Islet, St Lucia හිදී පැවැත්වීමට නියමිතයි.",
  "timestamp": "2024-06-15T21:17:37",
  "url": "https://hirunews.lk/sports/372750/ඉන්දීය-කැනඩා-තරගය-වර්ෂාව-හේතුවෙන්-අත්හැර-දමයි",
  "category": "Sports"
}