{
  "id": "7a8fa23afd7cfb1367b6e6b11c64f248",
  "source": "hirunews",
  "headline": "ක්‍රිකට් ක්‍රීඩක තිලාන් තුෂාරගේ නිවසට හොරු පනී",
  "content": "අම්බලන්ගොඩ බලපිටිය ප්‍රදේශයේ පිහිටි හිටපු ක්‍රිකට් ක්‍රීඩක තිලාන් තුෂාරගේ නිවසට කිසියම් පිරිසක් ඇතුළු වී තිබුණේ පසුගිය 20 වැනිදා පෙරවරුවේයි.එම නිවසේ තිලාන් තුෂාරගේ සහෝදරයෙකු ජීවත් වන අතර, සිද්ධිය වන අවස්ථාවේ කිසිවෙකුත් නිවසේ සිට නැහැ.එදින පස්වරු 4ට පමණ නිවැසියන් පැමිණ පරීක්ෂා කිරීමේදී නිවසේ පිටුපස දොරගුලු කඩා පිරිසක් නිවසට ඇතුළු වී ඇති බව අනාවරණ වුණා. අල්මාරියේ තිබූ රුපියල් 830, 000ක පමණ වටිනාකමින් යුත් රන් භාණ්ඩ තොගයක් ඇතුළු භාණ්ඩ කිහිපයක් සොරකම් කර තිබූ බවයි වාර්තා වන්නේ.අප වාර්තාකරු සඳහන් කළේ සිද්ධිය වූ දිනයට ආසන්න කාලයේ එම ප්‍රදේශයේ තවත් නිවාස කිහිපයක ද සොරකම් වාර්තා වූ බවයි.සීසීටීවී දර්ශනවල පටිගත වූ පුද්ගලයා තිලාන් තුෂාරගේ අම්බලංගොඩ පිහිටි නිවසින් සොරාගත් බව පැවසෙන අව් කණ්ණාඩියක් ද පැළඳ හික්කඩුව ප්‍රදේශයේ සිට ඇති බවට ප්‍රදේශවාසියෙකු පවසා තිබෙනවා.සොරාගැනීම් සම්බන්ධයෙන් තිළිණ තුෂාර ඇතුළු පවුලේ ඥාතීන් විසින් අම්බලංගොඩ පොලිසියට පැමිණිල්ලක් සිදු කිරීමෙන් අනතුරුව පොලිස් නිලධාරීන් නිවසට පැමිණ පරීක්ෂණ අරඹා තිබෙනවා.කෙසේවෙතත් ඉන් අනතුරුව 22 වැනිදා නිවැසියන් නැවත පොලිසියට පැමිණ පැමිණිලි කර ඇත්තේ තවත් පවුම් දෙකහමාරක පමණ රන් භාණ්ඩ කිහිපයක් ද අස්ථානගතව ඇති බවයි.සිද්ධිය සම්බන්ධයෙන් අම්බලන්ගොඩ පොලීසියෙන් කළ විමසීමකදී සඳහන් කළේ සිද්ධිය සම්බන්ධයෙන් පරීක්ෂණ ආරම්භ කර ඇති බවයි.",
  "timestamp": "2024-06-24T13:38:52",
  "url": "https://hirunews.lk/sports/373567/ක්‍රිකට්-ක්‍රීඩක-තිලාන්-තුෂාරගේ-නිවසට-හොරු-පනී",
  "category": "Sports"
}