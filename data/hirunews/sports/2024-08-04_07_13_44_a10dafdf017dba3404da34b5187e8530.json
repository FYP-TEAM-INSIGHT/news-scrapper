{
  "id": "a10dafdf017dba3404da34b5187e8530",
  "source": "hirunews",
  "headline": "ලොව වේගවත්ම ක්‍රීඩිකාව බවට පත් වූ ජූලියන් ඇල්ෆ්‍රඩ්",
  "content": "විශ්වයේ වේගවත්ම ක්‍රීඩිකාව ලෙසින් අභිෂේක ලබන්නට  සාන්ත ලුසියාහි 23 හැවිරිදි ජූලියන් ඇල්ෆ්‍රඩ් අද (04) අලුයම සමත් වුණා.ඒ මෙවර පැරිස් ඔලිම්පික් උලෙළේ කාන්තා මීටර 100 ඉසව්වේ රන් පදක්කම දිනා ගනිමින්.සාන්ත ලුසියාව ඔලිම්පික් ඉතිහාසයේ දිනූ පළමු පදක්කම ලෙස මෙම ඓතිහාසික පදක්කම වාර්තා පොත් අතරට එක් වුණා.2024 පැරිස් ඔලිම්පික් උලෙළේ මලල ක්‍රීඩා තරග ඉසව්වන් පැවැත්වෙන ප්‍රංශයේ ස්ටෙඩි ෆ්‍රාන්ස් ක්‍රීඩාංගණය අද (04) අලුයම අතිශය උණුසුම් වුණා.ඒ ලොව වේගවත්ම ක්‍රීඩිකාව තෝරන අවසන් සටන මෙන්ම මලල ක්‍රීඩා තරග ඉසව්වන්ගේ අවසන් තරග කිහිපයක්ම ක්‍රියාත්මක වීමත් හේතුවෙන්.කාන්තා මීටර 100 ඉසව්වේ අවසන් පූර්ව වටයේ තරගයට පෙර ආන්දෝලනාත්මක සිදුවීමක් වාර්තා වුණේ මෙම ඉසව්වේ හිටපූ ලෝක ශූරියක සහ ඔලිම්පික් රන් පදක්කම් ලාභිනියක වූ ජැමෙයිකානු සුපිරි ක්‍රීඩිකා ෂෙලි ඇන් ෆෙසර් ප්‍රයිස් මෙම තරගයෙන් ඉවත්වීම හේතුවෙන්.ඇයට මෙන්ම අමෙරිකානු ක්‍රීඩිකා ෂා කේරී රිචඩ්සන් ඇතුළු ක්‍රීඩක ක්‍රීඩිකාවන් කිහිප දෙනෙකුට ක්‍රීඩාංගණයට ඇතුළුවීමට ආරක්ෂා අංශයන් ඉඩ ලබා දුන්නේ නැහැ.කෙසේ වෙතත් ෂෙලි ඇන් ෆෙසර් තරගයෙන් ඉවත් වුව ද ෂා කේරී රිචඩ්සන්, ජූලියන් ඇල්ෆ්‍රඩ් ,ටී.ටී.ටෙරී සහ මෙලිසා ජෙෆර්සන් ඇතුළු සුපිරි ක්‍රීඩිකාවන් අවසන් මහා තරගයේ සිය ස්ථානයන් වෙන් කර ගත්තා.ඒ අනුව විශ්වයේ වේගවත්ම ගැහැණිය කවුරුන් ද යන්න සොය සටනේ ඇරඹුම මෙලෙසින් සිදු වුණා.ජැමෙයිකානුවට එරෙහිව අමෙරිකානුන්ගේ අවසන් සටනක් බවට අවසන් සටන නිර්මාණය වූ පසුබිමක 23 හැවිරිදි ජූලියන් ඇල්ෆ්‍රඩ් කෙරෙහි ද ලොවපුරා විචාරකයින්ගේ අවධානය යොමුව තිබුණා.නිමේෂයකින් ඇරඹුණු තරගයේ මීටර 75ක් ගතවන තැන තරගයේ ආධිපත්‍යය පෙරළිකාර ජූලියන් ඇල්ෆ්‍රඩ් සියතට ගත්තේ සියල්ලන් විස්මයට පත් කරමින්.ඒ අනුව වත්මන් ලෝක ශූරිය වූ අමෙරිකාවේ ෂා කේරී රිචඩ්සන් පරාජය කරමින් ලොව වේගවත්ම ක්‍රීඩිකාව ලෙස අභිෂේක ලබන්නට ජූලියන් ඇල්ෆ්‍රඩ් නම් වූ සුපිරි ක්‍රීඩිකාවට හැකියාව ලැබුණා.ඇය තත්පර 10.72කින් තරගය අවසන් කරමින් සාන්ත ලුසියාවේ නව ජාතික වාර්තාව ද සමග රන් පදක්කම සිය දෝතට ගත්තා.එක් ලක්ෂ 80,00කට ආසන්න ජනතාවක් පමණ වෙසෙන සාන්ත ලුසියාව ඔලිම්පික් ඉතිහාසයේ දිනූ පළමු පදක්කම ලෙස මෙය ජූලියන් ඇල්ෆ්‍රඩ්ගේ මෙම රන් පදක්කම ඉතිහාසගත වුණා.තත්පර 10.87කින් තරගය අවසන් කළ අමෙරිකාවේ ෂා කේරී රිචඩ්සන් එහි රිදී පදක්කම දිනා ගනිද්දී ලෝකඩ පදක්කම අමෙරිකාවේම මෙලිසා ජෙෆර්සන් දිනා ගත්තා. ඒ අනුව 2004 ඔලිම්පික් උළෙලේ කාන්තා මීටර 100 ඉසව්වෙන් වසර 20 පුරා මෙම ඉසව්වේ රන් පදක්කම දිනා සිටි ජැමෙකානු ක්‍රීඩිකාවන්ගේ ආධිපත්‍ය මේ සමඟ බිඳ වැටුණා.ජයග්‍රහණයේ සතුට ජූලියන් ඇල්ෆ්‍රඩ්ගෙන් දෝරේ ගලා යද්දී ,සාන්ත ලුසියා වැසියන් ජයග්‍රහණයේ සතුට මෙලෙසින් සැමරුවා.මේ අතර මීටර 400 මිශ්‍ර සහය ඉසව්වේ අවසන් තරගයත් අද (04) අළුයම පැවැත්වුණා.එහිදී මූලික වටයේදී ලෝක වාර්තාවක් පිහිට වූ අමෙරිකානූ මිශ්‍ර සහය කණ්ඩායම පරාජය කරමින් මෙම ඉසව්වේ රන් පදක්කම දිනා ගන්නට කිසිවකු බලාපොරොත්තු නොවුණු නෙදර්ලන්තයට හැකියාව ලැබුණා. එහිදී අවසන් තරග වටය අරඹ විට පෙරමුණ ගෙන සිටි අමෙරිකාවේ රන් සිහිනය බිඳ දමන්නට සුපිරි ධාවනයක නිරත වූ නෙදර්ලන්ත ක්‍රීඩිකා ෆෙම්කි බෝල්ට හැකියාව ලැබීමත් කැපී පෙනුණා.නෙදර්ලන්තය රන් පදක්කම දිනා ගත්තේ විනාඩි 03යි තත්පර 7.43කින් තරගය අවසන් කරමින්.එහි රිදී පදක්කමින් අමෙරිකාවට සෑහීමට පත් වන්නට සිදුවෙද්දී, ලෝකඩ පදක්කම මහා බ්‍රිතාන්‍යය දිනා ගත්තා.මේ අතර අඛණ්ඩව තෙවැනි වරටත් පිරිමි යග්ගුලිය විසිකිරීමේ ඉසව්වේ රන් පදක්කම දිනා ගන්නට අමෙරිකාවේ රයන් ක්‍රවුසර් සමත් වුණා.ඔහු රන් පදක්කම දිනා ගත්තේ මීටර 22.90ක දස්කමක් දක්වමින්.රයන් ක්‍රවුසර් මීට පෙර 2016 සහ 2020 ඔලිම්පික් උලෙළේ ද මෙම ඉසව්වේ රන් පදක්කම දිනා ගත්තා.පිරිමි යග්ගුලිය විසිකිරීමේ ඉසව්වේ වත්මන් ලෝක වාර්තාවට සහ ඔලිම්පික් වාර්තාවට හිමිකම් කියන්නේ ද මේ සුපිරි ක්‍රීඩකයායි.මේ අතර ඩොමිනිකන් රාජ්‍යයට ඔලිම්පික් ඉතිහාසයේ පළමු පදක්කම හිමිකර දෙමින් කාන්තා තුන්පිම්ම ඉසව්වේ පදක්කම දිනා ගන්නට තියා ලාෆොන්ඩ් සමත් වුණා.ඇය මෙම ඉසව්වේ රන් පදක්කම දිනා ගත්තේ මීටර 15.02ක දස්කමක් දක්වමින්.මේ අතර ශ්‍රී ලංකා මලල ක්‍රීඩක අරුණ දර්ශන පිරිමි මීටර 400 ඉසව්වේ මූලික වටයේ තරගයට අද (04) රාත්‍රියේදී සහභාගී වීමට නියමිතයි.අරුණ සහභාගිවන මීටර 400 ඉසව්වේ 5 වැනි මූලික තරගය මෙරට වේලාවෙන් රාත්‍රී 11:07ට ආරම්භ කිරීමට සැලසුම් කර තිබෙනවා.පැරිස් ඔලිම්පික් උළෙලේ 09 වැනි දිනයවන විට පදක්කම් සටහනේ පෙරමුණ තවදුරටත් රැක ගන්නට චීනය සමත්ව ඇත්තේ රන් පදක්කම් 16කට හිමිකම් කියමින්.දෙවැනි ස්ථානය රන් 14කට හිමිකම් කියන අමෙරිකාවට හිමිව තිබෙනවා.",
  "timestamp": "2024-08-04T07:13:44",
  "url": "https://hirunews.lk/sports/377750/ලොව-වේගවත්ම-ක්‍රීඩිකාව-බවට-පත්-වූ-ජූලියන්-ඇල්ෆ්‍රඩ්",
  "category": "Sports"
}