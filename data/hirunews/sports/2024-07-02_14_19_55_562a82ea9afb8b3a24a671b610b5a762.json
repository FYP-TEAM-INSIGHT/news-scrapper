{
  "id": "562a82ea9afb8b3a24a671b610b5a762",
  "source": "hirunews",
  "headline": "හෙන්රි පේද්‍රිස් ක්‍රීඩාංගනය කොළඹ ඉසිපතන විද්‍යාලයට",
  "content": "කොළඹ ඉසිපතන විද්‍යාලයේ ක්‍රීඩා කටයුතුවලට හෙන්රි පේද්‍රිස් ක්‍රීඩාංගනය පවරා දීම සඳහා කැබිනට් අනුමැතිය ලැබී තිබෙනවා.විවිධ දක්ෂතාවලින් හෙබි ක්‍රීඩකයන් රැසක් සිටින කොළඹ ඉසිපතන විද්‍යාලයට ක්‍රීඩා පුහුණුවීම් සඳහා ස්ථිර ක්‍රීඩා පිටියක් නොමැති වීම ගැටලුවක්.එබැවින් ක්‍රීඩාවන්හි නියැලෙන ක්‍රීඩකයන්ගේ දක්ෂතා වැඩිදියුණු කිරීමට මෙය බාධාවක් බව රජය පවසනවා. මේ ක්‍රීඩාංගනය කොළඹ මහ නගර සභාව සතු වනවා.හෙන්රි පේද්‍රිස් ක්‍රීඩාංගනය ඉසිපතන විද්‍යාලයීය ක්‍රීඩා කටයුතු සඳහා යොදා ගැනීමට 2016 වර්ෂයේදී දෙපාර්ශ්වය අතර ගිවිසුමකට එළඹ තිබුණා.එම ගිවිසුමේ කාලසීමාව 2017 වර්ෂයේදී අවසන් වී තිබෙන බව සඳහන්. හෙන්රි පේද්‍රිස් ක්‍රීඩාංගනය ඉසිපතන විද්‍යාලය වෙත පවරා දීම මඟින් එය නිසියාකාරව වැඩිදියුණු කොට පවත්වා ගෙන යා හැකි වනවා.එමඟින් විද්‍යාලයේ හා අවට පාසල්වල දරුවන්ගේ සහ ප්‍රදේශයේ ජනතාවගේ ක්‍රීඩා කටයුතු සඳහා මෙම ක්‍රීඩාංගනය ඵලදායී ලෙස යොදා ගැනීමට අවකාශය සැලසෙනවා.හෙන්රි පේද්‍රිස් ක්‍රීඩාංගනයේ නාමය එලෙසම පවත්වාගෙන් යමින් එකී ක්‍රීඩාංගනය ඉසිපතන විද්‍යාලය වෙත පවරා දීම පිණිස ක්‍රීඩා හා යෞවන කටයුතු අමාත්‍යවරයා ඉදිරිපත් කළ යෝජනාව මෙසේ අමාත්‍ය මණ්ඩලය විසින් අනුමත කර තිබෙනවා.",
  "timestamp": "2024-07-02T14:19:55",
  "url": "https://hirunews.lk/sports/374313/හෙන්රි-පේද්‍රිස්-ක්‍රීඩාංගනය-කොළඹ-ඉසිපතන-විද්‍යාලයට",
  "category": "Sports"
}