{
  "id": "46ec9f4ed8cdcee5bbe9749288bc954d",
  "source": "News First",
  "headline": "ට්‍රම්ප් සහ සෙලෙන්ස්කි යළි හමුවෙයිද?",
  "content": "COLOMBO (News 1st) –අමෙරිකානු ජනාධිපති ඩොනල්ඩ් ට්‍රම්ප් සහ යුක්‍රේන ජනාධිපති ව්ලොඩිමීර් සෙලෙන්ස්කි යළි හමුවීමට සූදානම් වී තිබේ.ලබන සතියේ සෞදි අරාබියේදී එම හමුව පැවැත්වෙනු ඇති.එම සාකච්ඡා අර්ථවත් හමුවක් වනු ඇතැයි තමන් බලාපොරොත්තු වන බව යුක්‍රේන ජනාධිපතිවරයා පැවසුවේ ය.රුසියා යුක්‍රේන යුද ගැටුම් අවසන් කිරීම සම්බන්ධයෙන් අමෙරිකානු ජනාධිපති සහ යුක්‍රේන ජනපති අතර වොෂින්ටන් නුවර පසුගියදා පැවති සාකච්ඡා අසාර්ථක විය.ඒ දෙරටේ නායකයින් අතර උණුසුම් වචන හුවමවාරුවකින් එය අවසන් වීමත් සමගයි.මේ අතර, සාමය පිළිබඳ සංවාද තවදුරටත් පැවැත්වීමට කැමැත්ත ප්‍රකාශ කරමින් යුක්‍රේන ජනපතිවරයා විසින් අමෙරිකානු ජනපති ට්‍රම්ප්ට ලිපියක් යොමු කර තිබේ.ඩොනල්ඩ් ට්‍රම්ප් පැවසුවේ, එම ලිපිය ලැබීම තමන් අගය කරන බවයි.මේ අතර, කැනඩාව සහ මෙක්සිකෝවෙන් ආනයනය කරන භාණ්ඩ සඳහා පනවා තිබූ තීරු බදු අමෙරිකාව අත්හිටුවා තිබේ.ජනාධිපති ඩොනල්ඩ් ට්‍රම්ප් විසින් පනවා තිබූ 25%ක තීරු බදු අප්‍රේල් 02 වැනිදා දක්වා අත්හිටුවීමේ නියෝගයකට අත්සන් ක‍ළේ ය.මෙක්සිකානු ජනාධිපති ක්ලෝඩියා ෂයින්බෝම් සමග අමෙරිකානු ජනාධිපති ඩොනල්ඩ් ට්‍රම්ප් අතර පැවති සාකච්ඡාවකින් පසුව මෙම තීරණය ගෙන තිබේ.කැනේඩියානු සහ ට්‍රම්ප් පරිපාලන නිලධාරීන් අතර ද සාකච්ඡා පැවති බව විදෙස් මාධ්‍ය වාර්තා ක‍ළේ ය.මෙක්සිකානු ජනාධිපතිවරයා විසින් මෙම පියවර සම්බන්ධයෙන් ඩොනල්ඩ් ට්‍රම්ප්ට ස්තූතිය පල කර තිබේ.",
  "timestamp": "2025-03-07 2:11",
  "url": "https://sinhala.newsfirst.lk/2025/03/07/%e0%b6%a7%e0%b7%8a%e2%80%8d%e0%b6%bb%e0%b6%b8%e0%b7%8a%e0%b6%b4%e0%b7%8a-%e0%b7%83%e0%b7%84-%e0%b7%83%e0%b7%99%e0%b6%bd%e0%b7%99%e0%b6%b1%e0%b7%8a%e0%b7%83%e0%b7%8a"
}