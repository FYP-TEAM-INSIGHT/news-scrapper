{
  "id": "0fc988fbecadab60c8cc7946320f2603",
  "source": "News First",
  "headline": "යුක්‍රේනයෙන් දැඩි පියවරක්, යුරෝපයට ගෑස් සපයන්න රුසියාවට නොහැකි වෙයි ?",
  "content": "COLOMBO ( News 1st ) - රුසියාවේ සිට තම භූමි ප්‍රදේශය හරහා යුරෝපයට ගෑස් සැපයීම නවතා දමන බව යුක්‍රේනය පවසයි.මෙම තීරණයත් සමග වසර 5ක් රුසියානු සහ යුක්රේන සමාගම් අතර තිබූ ගිවිසුමක් අවසන් වනු ඇත.රුසියාව, යුක්රේනය හරහා යුරෝපා සංගමයේ රටවලට ගෑස් ප්‍රවාහනය කිරීම ආරම්භ කළේ 1991 වසරේදීයි.රුසියාව යුක්රේනය ආක්‍රමණය කිරීමෙන් පසුව, සිය භූමිය භාවිත කිරීම සම්බන්ධයෙන් යුක්‍රේන ජනාධිපතිවරයා ඔහුගේ තදබල විරෝධය පල කළේ ය.ජනාධිපති ව්ලොඩමියර් සෙලෙන්ස්කි ගෑස් සැපයුම් ගිවිසුම අහෝසි කිරීමෙන් යුරෝපා රටවලට ඇතිවිය හැකි බලපෑම අවම කරගැනීමට සූදානම් වීම සඳහා යුරෝපා කොමිසමට වසරක කාලයක් ලබා දුන්නේ ය.ඒ අනුව යුරෝපා කොමිසම සඳහන් කළේ, යුක්‍රේනය හරහා ගෑස් සැපයුම් අවසන් වුවද, යුරෝපා සංගමයේ රටවලට ප්‍රමාණවත් ධාරිතාවක් ඔවුන් සතුව ඇති බවයි.යම් හෙයකින් යුක්‍රේනය ගිවිසුම් අහෝසි කළත් කළු මුහුද හරහා නල මාර්ග ඔස්සේ හංගේරියාව, තුර්කිය සහ සර්බියාව යන රටවලට ගෑස් සැපයිය හැකියි.මේ අතර රුසියාවේ සහ ඉරානයේ හමුදාවට සම්බන්ධ සංවිධාන ඇතුළු පාර්ශව කිහිපයකට අමෙරිකාව නව සම්බාධක පනවා තිබේ.ඒ පසුගියදා පැවති අමෙරිකානු ජනාධිපතිවරණයට මැදිහත් වීමට ඔවුන් උත්සහ ගෙන ඇති බවට චෝදනා කරමින්.ඉලක්කගත සාවද්‍ය තොරතුරු බෙදාහැරීමේ ව්‍යාපාරයක් හරහා අමෙරිකානු ජනතාව අතර බෙදීමක් ඇතිකිරීමට ඔවුන් උත්සහ දරා ඇතැයි, අමෙරිකානු රජය ප්‍රකාශ කළේ ය.රුසියාව කිසිඳු විටෙක, අමෙරිකාව හෝ වෙනත් රටක, අභ්‍යන්තර කටයුතුවලට මැදිහත් නොවන බව, චෝදනාවලට ප්‍රතිචාර දක්වමින් අමෙරිකාවේ රුසියානු තානාපති කාර්යාලය පවසයි.",
  "timestamp": "2025-01-01 9:28",
  "url": "https://sinhala.newsfirst.lk/2025/01/01/%e0%b6%ba%e0%b7%94%e0%b6%9a%e0%b7%8a%e2%80%8d%e0%b6%bb%e0%b7%9a%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b6%af%e0%b7%90%e0%b6%a9%e0%b7%92-%e0%b6%b4%e0%b7%92"
}