{
  "source": "News First",
  "headline": "ඊශ්‍රායලයෙන් ඉරානයට එල්ල කළ ගුවන් ප්‍රහාර මාලාව මිසයිල නිෂ්පාදනාගාර ඉලක්ක කර එල්ල වූ බවට අනාවරණයක්..",
  "content": "COLOMBO (News1st) - ඊශ්‍රායලය අද(26) ඉරානයට දැවැන්ත ගුවන් ප්‍රහාර මාලාවක් එල්ල කළේ ය. අද(26) අලුයම එල්ලකළ ප්‍රහාර මාලාව ඉරානයේ මිසයිල නිෂ්පාදනාගාර ඉලක්ක කර එල්ල කළ බව පසුව ප්‍රකාශ විය.ඉරානය පවසන්නේ ප්‍ර‍හාරයෙන් සිදුවූ හානි සීමා සහිත බවයි.ඊශ්‍රායලයෙන් අද(26) අලුයම ඉරානයට මෙම ගුවන් ප්‍රහාර දියත් කළේ, ඉරානය සහ ඉරානයේ සහාය ලබන කණ්ඩායම් වලින් ඊශ්‍රායලයට එල්ලවූ ප්‍රහාර ගණනාවකින් පසුව ඊට ප්‍රතිචාර ලෙසයි.ඊශ්‍රායල ආරක්ෂක හමුදාව පැවසුවේ 2023 ඔක්තෝබර් 7වැනිදා සිට ඊශ්‍රායලයට විටින් විට ප්‍රහාර එල්ල කරන ඉරානයේ “හමුදා ඉලක්ක වෙත නිශ්චිත ප්‍රහාර” ක්‍රියාත්මක කරන බවයි.ප්‍රහාරවලින් ටෙහෙරාන් අගනුවර සහ ඒ අවට පිපිරීම් කිහිපයක් පිළිබඳ ඉරාන රාජ්‍ය මාධ්‍ය ද මුලින්ම වාර්තා කර ඇත.ජූලි මාසයේදී ඉරානයේදී හමාස් දේශපාලන නායකයා මරා දැමීමට ප්‍රතිප්‍රහාරයක් ලෙස ඉරානය විසින් ඔක්තෝබර් 01 වැනිදා ඊශ්‍රායලයට බැලිස්ටික් මිසයිල 200කට ආසන්න ප්‍රමාණයකින් පහර දී ඇත.අද(26) ප්‍රහාරය එල්ලවූයේ ඊට ප්‍රතිචාර වශයෙනි.මෙම මෙහෙයුම පිළිබඳව ඊශ්‍රායල හමුදා ප්‍රකාශක ඩැනියෙල් හගාරි කියා සිටියේ ඊශ්‍රායලයට ප්‍රතිචාර දැක්වීමට අයිතිය සහ යුතුකමක් ඇති අතර තම ආරක්ෂක සහ ප්‍රහාරාත්මක හැකියාවන් සම්පූර්ණයෙන්ම බලමුලු ගන්වා ඇති බවයි.මෙම ප්‍රහාරය ආත්මාරක්‍ෂාවේ අභ්‍යාසයක් බව එක්සත් ජනපදය ප්‍රකාශ කළ අතර මෙම ප්‍රහාරවලට තමන් සම්බන්ධ නැති බව ද ප්‍රකාශ කර ඇත.ඉරාන රාජ්‍ය මාධ්‍ය තහවුරු කළේ, ටෙහෙරානයේ බටහිර ප්‍රදේශයෙන් පිපිරීම් සිදුවූ බවයි.ඉරාන අගනුවරට බටහිර සහ නිරිත දෙසින් පිහිටි සමහර හමුදා කඳවුරු ඉලක්ක කර ඇති බව ඇතැම් විදේශ මාධ්‍ය වාර්තා කර ඇත.ඉරාන ගුවන් ආරක්ෂක හමුදාව නිවේදනයක් නිකුත් කරමින් සඳහන් කළේ ටෙහෙරාන්, කුසෙස්තාන් සහ ඉලාම් පළාත්වල කඳවුරුවලට ප්‍රහාර එල්ල වූ බවයිඊශ්‍රායල ප්‍රහාර වලට සාර්ථකව මුහුණ දුන් නමුත් ඇතැම් ස්ථානවල සීමිත හානි පමණක් වාර්තා වන බව ඉරාන ගුවන් ආරක්ෂක හමුදාව සඳහන් කර ඇත.මේ අතර ඉරාන ගුවන් ආරක්ෂන පද්ධතියද ඊශ්‍රායල ගුවන් ප්‍රහාරවල ඉලක්කයක් වී ඇතැයි BBC පුවත් සේවය පවසයි.මේ අතර නැවත දැනුම් දෙන තුරු සියලුම ගුවන් ගමන් අවලංගු කර ඇති බව ඉරාන ගුවන් සේවා අධිකාරිය නිවේදනය කළේ ය.සිරියානු රාජ්‍ය ප්‍රවෘත්ති ඒජන්සිය වාර්තා කළේ ඊශ්‍රායල ගුවන් ප්‍රහාර සිරියාවේ මධ්‍යම සහ දකුණු ප්‍රදේශවල සමහර හමුදා ස්ථාන ද ඉලක්ක කර ඇති බවයි.සැළසුම් කළ සියළු ඉරාන ඉලක්ක වෙත ගුවන් ප්‍රහාර එල්ල කර අවසන් බව ඊශ්‍රායලය මීට සුලු වේලාවකට පෙර නිවේදනය කළේ ය.ඊශ්‍රායලය පවසන්නේ පසුගිය වසරේ ඉරානය තමන් වෙත එල්ල කළ මිසයිල නිෂ්පාදනය සඳහා යොදාගත් මධ්‍යස්ථානවලට එම ගුවන් ප්‍රහාර එල්ල කළ බවයි.",
  "timestamp": "2024-10-26 12:38",
  "url": "https://sinhala.newsfirst.lk/2024/10/26/%e0%b6%8a%e0%b7%81%e0%b7%8a%e2%80%8d%e0%b6%bb%e0%b7%8f%e0%b6%ba%e0%b6%bd%e0%b6%ba%e0%b7%99%e0%b6%b1%e0%b7%8a-%e0%b6%89%e0%b6%bb%e0%b7%8f%e0%b6%b1%e0%b6%ba%e0%b6%a7",
  "category": "foreign",
  "category_id": 84,
  "saved_at": "2025-06-24T22:51:25.870685"
}