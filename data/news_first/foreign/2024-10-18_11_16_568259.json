{
  "source": "News First",
  "headline": "බෙන්ජමින් නෙතන්යාහු, ආරක්ෂක මණ්ඩලය කැඳවයි..",
  "content": "COLOMBO ( News 1st ) - ඊශ්‍රායල අග්‍රාමාත්‍ය බෙන්ජමින් නෙතන්යාහු, ආරක්ෂක මණ්ඩලය කැඳවා තිබේ.ඒ, හමාස් නායකයා ඝාතනය කිරීමෙන් පසු, ඉදිරි යුධ කටයුතු සම්බන්ධයෙන් තීරණ ගැනීම සඳහායි.ඊශ්‍රායල හමුදාව දකුණු ගාසා තීරයේදී හමාස් සංවිධානයේ නායක යාහ්යා සින්වාර් ඝාතනය කළේ ය.ඊශ්‍රායල හමුදාව පවසන්නේ හමාස් සංවිධානයේ ජ්‍යෙෂ්ඨ සාමාජිකයින් භාවිතා කළ බවට සැක කෙරෙන රෆාහි ගොඩනැගිල්ලක් වැටලීමේදී, මියගොස් සිටි සටන්කාමීන් තිදෙනෙකු අතර සින්වාර්ගේ සිරුරට සමාන මළ සිරුරක් තිබූ බවයි.ඊශ්‍රායල බලධාරීන් පැවසුවේ ඩී.එන්.ඒ. පරීක්ෂණයකින් පසු, මළ සිරුර හඳුනා ගත් බවයි.2015 වසරේ සිට අමෙරිකානු රාජ්‍ය දෙපාර්තමේන්තුව යහ්යා සින්වාර් ගෝලීය ත්‍රස්තවාදියෙකු ලෙස ද නම් කර තිබේ.ඊශ්‍රායල අග්‍රාමාත්‍යවරයා පවසන්නේ යහ්යා සින්වාර්ගේ ඝාතනයත් සමග ප්‍රාණ ඇපකරුවන් මුදා ගැනීමට තිබූ අපහසුතා මගහැරෙනු ඇතැයි විශ්වාස කරන බවයි.හමාස් නායකයා මියගොස් ඇතත්, හමාස් සටන්කාමීන්ට පහරදීම නතර නොකරන බව, ඊශ්‍රායල අග්‍රාමාත්‍ය බෙන්ජමින් නෙතන්යාහු පවසයි.ඊශ්‍රායලය හමාස් නායක යාහ්යා සින්වාර් ඝාතනය කිරීම අමෙරිකානු ජනාධිපති ජෝ බයිඩ්න්ගේ පැසසුමට ලක්ව තිබේ.ඔහු පවසන්නේ එම ඝාතනයෙන් පසු,, සටන් විරාමයට සහ ප්‍රාණ ඇපකරුවන් මුදා ගැනීමේ මෙහෙයුම් සඳහා තිබූ ප්‍රධාන බාධා පහව ගොස් ඇති පවසයි.ඊශ්‍රායලය සමග පවතින යුද්ධය නව අදියරකට පිවිසෙමින් ඇතැයි හිස්බුල්ලා සංවිධානය ද පවසයි.හිස්බුල්ලා මෙහෙයුම් මැදිරිය නිවේදනය කර ඇත්තේ, ප්‍රථම වරට ඉලක්කයට නිවැරදිව ළඟාවන නව මිසයිල විශේෂයක් භාවිත කිරීම ආරම්භ කළ බවයි.ඊට අමතරව වැඩිදියුණු කළ ඩ්‍රෝන යානා ද යුද්ධය සඳහා භාවිත කරන බව, හිස්බුල්ලා සංවිධානය පවසයි.",
  "timestamp": "2024-10-18 11:16",
  "url": "https://sinhala.newsfirst.lk/2024/10/18/%e0%b6%b6%e0%b7%99%e0%b6%b1%e0%b7%8a%e0%b6%a2%e0%b6%b8%e0%b7%92%e0%b6%b1%e0%b7%8a-%e0%b6%b1%e0%b7%99%e0%b6%ad%e0%b6%b1%e0%b7%8a%e0%b6%ba%e0%b7%8f%e0%b7%84%e0%b7%94",
  "category": "foreign",
  "category_id": 84,
  "saved_at": "2025-06-24T22:51:25.893686"
}