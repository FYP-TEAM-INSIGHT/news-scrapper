{
  "source": "News First",
  "headline": "ඊශ්‍රායලයෙන් ඉරානයට එල්ල වූ ගුවන් ප්‍රහාරවලින් සොල්දාදුවන් දෙදෙනෙකු මරුට..",
  "content": "COLOMBO (News 1st) - ඊශ්‍රායලය අද (26) අලුයම ඉරානය වෙත ඉලක්කගත ගුවන් ප්‍රහාර මාලාවක් එල්ල කර තිබේ.ඒ, දින 26කට පෙර ඉරානය එල්ල කළ මිසයිල ප්‍රහාරවලට ප්‍රතිචාර දක්වමිනි.ඊශ්‍රායල ප්‍රහාරවලින් සොල්දාදුවන් දෙදෙනෙකු මිය ගිය බව ඉරානය පවසයි.ඉරානය පවසන්නේ, ඊශ්‍රායල ප්‍රහාරය ජාත්‍යන්තර නීතිය පැහැදිලිව උල්ලංඝණය කිරීමක් බවයි.අද අලුයම ඊශ්‍රායලය සිය ගුවන් යානා යොදා ගනිමින් ඉරාන ගුවන් අවකාශයට ඇතුළ් වී ගුවන් ප්‍රහාර මාලාවක් එල්ල කළේ ය.ඊශ්‍රායලය මෙම ගුවන් ප්‍රහාර එල්ල කළේ අදියර දෙකකදීයි.ඊශ්‍රායල් හමුදාව කියා සිටියේ, සෙනසුරාදා අලුයම ඉරානයේ ප්‍රදේශ කිහිපයක හමුදා පරිශ්‍රවලට පහර දුන් බවයි.තම ගුවන් යානා ඉරාන ගුවන් ආරක්ෂක පද්ධති සහ අවි ආයුධ නිෂ්පාදනය සඳහා භාවිත කරන මිසයිල නිෂ්පාදන මධ්‍යස්ථාන ඇතුළු පරිශ්‍රවලට ප්‍රහාර එල්ල කළ බවත්, මෙම ප්‍රහාර අනාගතයේදී ඊශ්‍රායල ආරක්ෂක බලකායට “ගුවන් ක්‍රියාකාරකම්වලදී පුළුල් නිදහසක්”ලබා දෙනු ඇති බවත් ඊශ්‍රායල ආරක්ෂක බලකාය කියා සිටියේ ය.ඉරාන රාජ්‍ය මාධ්‍ය ටෙහෙරාන් අගනුවර සහ ඒ අවට පිපිරීම් කිහිපයක් පිළිබඳ වාර්තා කළේ ය.ජූලි මාසයේදී ඉරානයේදී හමාස් දේශපාලන නායක ඉස්මයිල් හනියේ මරා දැමීමට ප්‍රතිප්‍රහාරයක් ලෙස ඉරානය විසින් ඔක්තෝබර් 1 වැනි දා ඊශ්‍රායලයට බැලිස්ටික් මිසයිල 200කට ආසන්න ප්‍රමාණයකින් පහර දුන්නේ ය.අද ප්‍රහාරය එල්ල වූයේ ඊට ප්‍රතිචාර වශයෙනි.අද ඉරානයේ පිපිරීම් වාර්තා වීමට පටන් ගැනීමෙන් ටික වේලාවකට මෙහෙයුම පිළිබඳ වගකීම භාර ගනිමින් ඊශ්‍රායල හමුදාව කියා සිටියේ, තම ගුවන් යානා ආරක්ෂිතව ආපසු මව්බිමට පැමිණි බවයි.ඉරාන බලධාරීන් ප්‍රකාශ කළේ, ටෙහෙරාන්, කුසෙස්තාන් සහ ඉලාම් පළාත්වල ස්ථානවලට ප්‍රහාර එල්ල වී ඇති බවත් සමහර ස්ථානවල \"සීමිත හානියක්\" සිදු වුව ද ප්‍රහාරයට සාර්ථකව මුහුණ දුන් බවයි.අමෙරිකා එක්සත් ජනපදය, ඊශ්‍රායලයට එරෙහි මෙම ප්‍රහාරය හැඳින්වූයේ \"ස්වයං ආරක්‍ෂාවේ අභ්‍යාසයක්\" ලෙසය.නැවත දැනුම් දෙනතුරු සියලුම මාර්ගවල ගුවන් ගමන් අවලංගු කළ බව ඉරාන ගුවන් සේවා අධිකාරිය නිවේදනය කළේ ය.සිරියානු රාජ්‍ය ප්‍රවෘත්ති ඒජන්සිය වාර්තා කළේ, ඊශ්‍රායල ගුවන් ප්‍රහාර සිරියාවේ මධ්‍යම සහ දකුණු ප්‍රදේශවල සමහර හමුදා පරිශ්‍ර ද ඉලක්ක කර ඇති බවයි.පසුගිය පළමු වැනි දා ඊශ්‍රායලයට ඉරානය එල්ල කළ බැලස්ටික් මිසයිල 200කට ආසන්න ප්‍රමාණයක ප්‍රහාරයෙන් ඊශ්‍රායල ජාතිකයින් දෙදෙනෙකු සුළු තුවාල ලැබූ අතර අද ඊට ප්‍රතිචාර වශයෙන් ඊශ්‍රායලය එල්ල කළ ප්‍රතිප්‍රහාරයෙන් සිදුව ඇත්තේ සීමිත හානි බව ඉරානය පවසයි.ඉරානයේ මෙන්ම ඊශ්‍රායලයේ ද පාර්ශ්වයෙන් සිදු වූ ප්‍රහාර දෙකම සිවිල් ජනතාවට හානි නොවන ලෙස සිදු වුණු ඉලක්කගත ඒවායි.",
  "timestamp": "2024-10-26 7:44",
  "url": "https://sinhala.newsfirst.lk/2024/10/26/%e0%b6%9c%e0%b7%94%e0%b7%80%e0%b6%b1%e0%b7%8a-%e0%b6%b4%e0%b7%8a%e2%80%8d%e0%b6%bb%e0%b7%84%e0%b7%8f%e0%b6%bb%e0%b7%80%e0%b6%bd%e0%b7%92%e0%b6%b1%e0%b7%8a",
  "category": "foreign",
  "category_id": 84,
  "saved_at": "2025-06-24T22:51:25.868686"
}