{
  "source": "News First",
  "headline": "ශිෂ්‍යත්වය සම්බන්ධයෙන් ගන්නා ඉදිරි ක්‍රියාමාර්ග පිළිබඳ අවසන් තීරණය අද",
  "content": "COLOMBO (News1st) - ශ්‍රේෂ්ඨාධිකරණ නියෝග ප්‍රකාරව පසුගිය ශිෂ්‍යත්ව විභාගයේ පළමු ප්‍රශ්න පත්‍රය සම්බන්ධයෙන් ගන්නා ක්‍රියාමාර්ග පිළිබඳ අවසන් තීරණයකට අද(01) එළඹෙන බව විභාග දෙපාර්තමේන්තුව පවසයි.විභාග කොමසාරිස් ජනරාල් අමිත් ජයසුන්දර මහතා සඳහන් කළේ, එම තීරණය කඩිනමින් ප්‍රකාශයට පත් කරන බවය.මහත් ආන්දෝලනයකට තුඩු දුන්, 05ශ්‍රේණිය ශිෂ්‍යත්ව විභාගයේ පළමු ප්‍රශ්න පත්‍රයේ ප්‍රශ්න තුනකට නිදහස් ලකුණු ලබා දීමට ගෙන ඇති තීරණයෙන්, මූලික අයිතිවාසිකම් කඩ වී ඇතැයි ශ්‍රේෂ්ඨාධිකරණය ඊයේ (31) තීන්දු කළේ ය.විභාග කොමසාරිස් ජනරාල්වරයාට ශ්‍රේෂ්ඨාධිකරණය නියෝග කළේ, නිදහස් ලකුණු දීම, ප්‍රශ්න තුන කප්පාදු කිරීම සහ සම්පූර්ණ විභාගය යළි පැවැත්වීම යන නිර්දේශ 03 අතරින් සුදුසුම නිර්දේශය තෝරාගෙන එය වහාම ක්‍රියාත්මක කරන ලෙසයි.ශ්‍රේෂ්ඨාධිකරණය මෙම තීන්දුව ලබා දුන්නේ 05 ශ්‍රේණියේ ශිෂ්‍යත්ව විභාගයේ පළමු ප්‍රශ්න පත්‍රය අවලංගු කර ඒ සඳහා නැවත විභාගය පවත්වන්නැයි විභාග කොමසාරිස් ජනරාල්වරයාට නියෝග කෙරෙන, අතුරු තහනම් නියෝගයක් ඉල්ලමින්, විභාගයට පෙනී සිටි සිසු සිසුවියන් හා ඔවුන්ගේ මව්පියන් පිරිසක් ශ්‍රේෂ්ඨාධිකරණය හමුවේ සලකා බැලීමෙන් අනතුරුවයි.එහිදී පළමු ප්‍රශ්න පත්‍රයේ ප්‍රශ්න තුනකට නිදහස් ලකුණු ලබාදීමට විභාග කොමසාරිස්ජනරාල්වරයා ගෙන තිබෙන තීරණය හා එය අනුමත කරමින් අමාත්‍ය මණ්ඩලය ලබා දුන් තීරණය ශ්‍රේෂ්ඨාධිකරණය බල ශුන්‍ය කළේ ය.",
  "timestamp": "2025-01-01 2:23",
  "url": "https://sinhala.newsfirst.lk/2025/01/01/%e0%b7%81%e0%b7%92%e0%b7%82%e0%b7%8a%e2%80%8d%e0%b6%ba%e0%b6%ad%e0%b7%8a%e0%b7%80%e0%b6%ba-%e0%b7%83%e0%b6%b8%e0%b7%8a%e0%b6%b6%e0%b6%b1%e0%b7%8a%e0%b6%b0%e0%b6%ba%e0%b7%99",
  "category": "foreign",
  "category_id": 84,
  "saved_at": "2025-06-24T22:51:24.153791"
}