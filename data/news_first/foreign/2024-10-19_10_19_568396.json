{
  "source": "News First",
  "headline": "ඊශ්‍රායල අගමැතිගේ නිවසට ඩ්‍රෝන ප්‍රහාරයක්..",
  "content": "COLOMBO ( News 1st ) - ඊශ්‍රායලයේ අග්‍රාමාත්‍ය බෙන්ජමින් නෙතන්යාහුට අයත් පෞද්ගලික නිවසකට අද (19) ඩ්‍රෝන ප්‍රහාරයක් එල්ල විය.ඊශ්‍රායලයේ ආරක්ෂක අංශ පවසන්නේ ලෙබනනයේ සිට දියත් කෙරුණු ඩ්‍රෝන තුනකින් එකක් ටෙල්අවීව් සැසේරියා ප්‍රදේශයේ පිහිටි අග්‍රාමාත්‍යවරයාට අයත් පෞද්ගලික නිවසක් මතට පතිතව ඇති බවය.ප්‍රහාරයෙන් කිසිවෙකුටත් හානි සිදුව නොමැති බව ඊශ්‍රායල් ආරක්ෂක අංශ උපුටා දක්වමින් විදෙස් මාධ්‍ය සඳහන් කළේය.අග්‍රාමාත්‍ය කාර්යාලය තහවුරු කර ඇත්තේ ප්‍රහාරය සිදුවන අවස්ථාවේ අග්‍රාමාත්‍ය නෙතන්යාහු සහ බිරිඳ එහි රැදී නොසිටි බවය.අග්‍රාමාත්‍යවරයා ජෙරුසෙලමෙහි අග්‍රාමාත්‍ය නිල නිවාසයට අමතරව පෞද්ගලික නිවාස දෙකක් පරිහරණය කරන බව විදෙස් මාධ්‍යවල සඳහන් වේ.ඔහුට අයත් පෞද්ගලික නිවාසයට ප්‍රහාර එල්ල කළ ඩෝනය හැර සෙසු ඩ්‍රෝන දෙක ඊශ්‍රායල් භූමියට ඇතුළු වූ සැනින් බිම හෙලා තිබේ.ඉකුත් ඔක්තොම්බර් 07 වැනිදා ඊශ්‍රායලය හමාස් සංවිධානය අතර යුද්ධයකට මුල පිරුවේ ය.මේ දක්වා ගෙවුණු කාලය තුළ හමාස් සංවිධානයේ නායක ඉස්මයිල් හනියේ ඉරාණයේ ටෙහෙරාන් නුවර රැදී සිටියදී ඝාතනය කළ ඊශ්‍රායලය අනතුරුව හමාස් අනුප්‍රාප්තික නායක යහියා සින්වාර් ගාසා තීරයේ දී ඝාතනය කළේ ය.එමෙන්ම ලෙබනනයේ හිස්බුල්ලා සංවිධානයේ නායක හසන් නස්රල්ලා ඝාතනයට ලක් වූයේ ද ඊශ්‍රායලයේ ප්‍රහාරයකින් ය.ජාත්‍යන්තර විචාරකයින් මෙම ප්‍රහාරය හඳුන්වන්නේ එම ඝාතනවලට එකට එක කිරීමේ සංකේතයක් ලෙසය.",
  "timestamp": "2024-10-19 10:19",
  "url": "https://sinhala.newsfirst.lk/2024/10/19/%e0%b6%8a%e0%b7%81%e0%b7%8a%e2%80%8d%e0%b6%bb%e0%b7%8f%e0%b6%ba%e0%b6%bd-%e0%b6%85%e0%b6%9c%e0%b6%b8%e0%b7%90%e0%b6%ad%e0%b7%92%e0%b6%9c%e0%b7%9a-%e0%b6%b1%e0%b7%92",
  "category": "foreign",
  "category_id": 84,
  "saved_at": "2025-06-24T22:51:25.889058"
}