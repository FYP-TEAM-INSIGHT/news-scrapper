{
  "source": "News First",
  "headline": "මහ වැස්සෙන් කුඹුරු අක්කර 49,000 ක් විනාශයි",
  "content": "COLOMBO (NEWS1ST) : අධික වැසි සමග ඇතිවූ ආපදා හේතුවෙන්, කුඹුරු අක්කර 49,035 ක ප්‍රමාණයකට හානි සිදුව තිබේ. ගොවිජන සංවර්ධන දෙපාර්තමේන්තුව පැවසුවේ, ඉන් වැඩිම හානියක් යාපනය දිස්ත්‍රික්කයෙන් වාර්තා වන බවයි. එම දිස්ත්‍රික්කයේ කුඹුරු අක්කර 10,500 ක් පමණ හානි වී ඇතැයි, එම දෙපාර්තමේන්තුව පැවසී ය. පුත්තලම දිස්ත්‍රික්කයේ කුඹුරු අක්කර 5400 ක් හානියට පත්ව ඇති අතර, කිලිනොච්චි දිස්ත්‍රික්කයේ කුඹුරු අක්කර 5800 ක් ද අධික වැසි සමග ඇති වු ආපදාවලින් හානියට පත් ව ඇති බවට ගණන් බලා තිබේ. ගොවිජන සංවර්ධන දෙපාර්තමේන්තුව පැවසුවේ, හානියට පත් වගාබිම් සම්බන්ධයෙන් කෘෂිකාර්මික හා ගොවිජන රක්ෂණ මණ්ඩලයේ මැදිහත්වීමෙන් වන්දි ගණනය කිරිමේ කටයුතු ක්‍රියාත්මක බවයි. ඒ අනුව, වගාව සඳහා බිම් සකස් කර තිබියදී ආපදා හේතුවෙන් හානි වු වගාබිම් සඳහා බිත්තර වී සහ පොහොර ලබා දී යළි වගාව ආරම්භ කිරිමට ගොවීන්ට අවස්ථාව සලසන බව, අප කළ විමසීමකදී කෘෂිකාර්මික හා ගොවිජන රක්ෂණ මණ්ඩලයේ අධ්‍යක්ෂ ජනරාල් පණ්ඩුක වීරසිංහ මහතා පැවසී ය.",
  "timestamp": "2021-11-21 10:09",
  "url": "https://sinhala.newsfirst.lk/2021/11/21/%e0%b6%b8%e0%b7%84-%e0%b7%80%e0%b7%90%e0%b7%83%e0%b7%8a%e0%b7%83%e0%b7%99%e0%b6%b1%e0%b7%8a-%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%94-%e0%b6%85%e0%b6%9a%e0%b7%8a%e0%b6%9a%e0%b6%bb-49000",
  "category": "business",
  "category_id": 85,
  "saved_at": "2025-06-24T22:51:28.598765"
}