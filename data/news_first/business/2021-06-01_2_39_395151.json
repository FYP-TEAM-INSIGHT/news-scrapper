{
  "source": "News First",
  "headline": "මහ කන්නය වෙනුවෙන් කාබනික පොහොර ආනයනයට කැබිනට් අනුමැතිය..",
  "content": "COLOMBO (News 1st): ඉදිරි මහ කන්නය සඳහා කාබනික පොහොර ආනයනයට කැබිනට් අනුමැතිය හිමිව තිබේ. ඒ අනුව, වී වගාව සඳහා හෙක්ටයාර් පන් ලක්ෂයකට අවශ්‍ය කාබනික පොහොර ජාත්‍යන්තර තරගකාරී ප්‍රසම්පාදන ක්‍රමවේදය අනුගමනය කරමින් රජයට අයත් පොහොර සමාගම් මගින් ආනයනය කිරීමට නියමිතය. ගොවිජ සේවා දෙපාර්තමේන්තුව හරහා එම පොහොර ගොවීන් වෙත ලබාදෙනු ඇති. මීට අමතරව අනෙකුත් බෝග සඳහා හෙක්ටයාර් ලක්ෂ 6 කට අවශ්‍ය කාබනික පොහොර ද ආනයනය කිරීමට කැබිනට් අනුමැතිය හිමිවිය. එම බෝගවලට අදාළ පර්යේෂණ ආයතනවල නිර්දේශයන්ට අනුකූලව බලපත්‍ර හිමි සමාගම් මගින් එම පොහොර ආනයනය කෙරෙන බව රජයේ ප්‍රවෘත්ති දෙපාර්තමේන්තුව පැවසුවේය. මීට අමතරව විසිතුරු පැළෑටි, කැපුම් මල් වගාව මෙන්ම නිර්පාංශු වගාවන් සඳහා හඳුනා ගත් විශේෂිත පොහොර එම බෝගවලට අදාළ පර්යේෂණ ආයතනයහි නිර්දේශ මත ආනයනය සදහා බලපත්‍ර ක්‍රමවේදයක් සකස් කිරීමටද කැබිනට් අනුමැතිය හිමිවිය. ඒ අනුව එම පොහොර ආනයනය කර ගොවීන්ට බෙදා හැරීමට නියමිතය. රට තුළ කාබනික පොහොර භාවිතය ප්‍රවර්ධනය කිරීම සඳහා රසායනික පොහොර , කෘෂිනාශක හා වල්නාශක භාවිතය හා ආනයනය තහනම් කිරිමට පසුගියදා රජය පියවර ගත්තේය. රජයේ ප්‍රවෘත්ති දෙපාර්තමේන්තුව පැවසුවේ ඒ අනුව, කාබනික පොහොරවලින් කොටසක් මෙරට නිෂ්පාදකයින් හරහා මිලදී ගැනීමට කැබිනට් අනුමැතිය ලැබුණු බවය. දේශිය කාබනික පොහොර නිෂ්පාදකයින් 27 දෙනෙකු සිටින අතර ඔවුන්ගේ 10 දෙනෙකුගේ නිෂ්පාදන ධාරිතාව සැලකිල්ලට ගැනීමේදී ඉදිරි මහ කන්නය හෙක්ටයාර් දෙලක්ෂ විසි හතර දහසකට අවශ්‍ය කාබනික පොහොර දේශියව සපයා ගැනීමට නියමිතය. ගොවීන්ට අවශ්‍ය පහසුකම් සැලසීමෙන් තවත් හෙක්ටයාර් ලක්ෂයක් සඳහා අවශ්‍ය කාබනික පොහොර නිෂ්පාදනයට හැකියාව පවතින බව කෘෂිකර්ම අමාත්‍යවරයා ඉදිරිපත් කළ කැබිනට් යෝජනාවේ දැක්වේ.",
  "timestamp": "2021-06-01 2:39",
  "url": "https://sinhala.newsfirst.lk/2021/06/01/%e0%b6%b8%e0%b7%84-%e0%b6%9a%e0%b6%b1%e0%b7%8a%e0%b6%b1%e0%b6%ba-%e0%b7%80%e0%b7%99%e0%b6%b1%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%9a%e0%b7%8f%e0%b6%b6%e0%b6%b1%e0%b7%92%e0%b6%9a",
  "category": "business",
  "category_id": 85,
  "saved_at": "2025-06-24T22:51:28.676079"
}