{
  "source": "News First",
  "headline": "ප්‍රබල ඉන්දියාව පරාජය කළ ශ්‍රී ලංකාව පළමු වරට ආසියානු කාන්තා කුසලානය දිනා ගනී..",
  "content": "COLOMBO ( News 1st ) - ශ්‍රී ලංකා ක්‍රිකට් වංශ කතාවට තවත් ඓතිහාසික සලකුණක් එක් කරමින් චමරි අතපත්තු ප්‍රමුඛ ශ්‍රී ලංකා කණ්ඩායම අද (28) ආසියානු කුසලානය දිනා ගත්තේය.ප්‍රබල ඉන්දියාව කඩුළු 8කින් පරාජය කරමින් චමරි අතපත්තු ඇතුළු ශ්‍රී ලංකා ක්‍රීඩිකාවන් ආසියානු කුසලානය දිනා ගන්නා ලද්දේ අපරාජිතවයි.මෙම අවසන් මහා තරගය නැරඹීම සඳහා ප්‍රේක්ෂකයින් අතිවිශාල පිරිසක් රංගිරි දඹුල්ල ජාත්‍යන්තර ක්‍රිකට් ක්‍රීඩාංගණයට රැස්ව සිටියහ.චමරි අතපත්තු ප්‍රමුඛ ශ්‍රි ලංකා කණ්ඩායම අද පිටියට පිවිසියේ ආසියානු කුසලානය මව්රටට දිනා දීමේ දැඩි අධිෂ්ඨානයකිනි.තරගය පළමු පන්දුවේ සිටම ශ්‍රි ලංකා ක්‍රීඩිකාවන් තුළින් එම අධිෂ්ඨානශීලීත්වය ප්‍රකට විය.කාසියේ වාසිය දිනා ගනිමින් පළමුව පන්දුවට පහර දුන්නේ ඉන්දියාවයි.ස්ම්‍රිති මන්දනා ඉන්දීය ඉනිම හැඩ කරමින් ලකුණු 60ක් ලබා ගත්තේ පන්දු 47කිනි.රීචා ගෝෂ් හා ජෙමිමා රොද්රිග්ස් ප්‍රවේගවත් ඉනිම් ක්‍රීඩා කරමින් පිළිවෙලින් ලකුණු 30ක් සහ 29ක් රැස් කළා ය.කවීෂා දිල්හාරි කඩුළු 2ක් බිද හෙළන ලදි.චමරි අතපත්තු හා විශ්මි ගුණරත්න පන්දුවට පහරදීමේ එක් පන්දුවාරයකට ලකුණු 8කට වඩා වැඩි වේගයක් පවත්වාගෙන යා යුතුව තිබියදීය.මුල් කඩුල්ල ලෙස විශ්මි ගුණරත්න එක් ලකුණකට දැවී ගිය ද රංගිරි දඹුලු ක්‍රීඩාංගණයට රැස්ව සිටි දහස් සංඛ්‍යාත ප්‍රේක්ෂකයින් තුළ ජයග්‍රහණයක බලාපොරොත්තු රඳවමින් නායක චමරි සහ හර්ෂිතා සමරවික්‍රම දෙවැනි කඩුල්ලට ලකුණු 87ක වටිනා සබඳතාවයක් ගොඩනැගුවේය.මෙවර තරගාවලියේ වැඩිම ලකුණු ලාභිනිය වෙමින් නායිකා චමරි ලකුණු 61ක් ලබා ගත්තේ පන්දු 43කිනි.චමරිගේ ඉනිමට හතරේ පහර 9කින් සහ හයේ පහර 2කින් වර්ණවත් වුණි.අනතුරුව ගොඩනැඟුණේ ලකුණු 73ක නොබිඳුණු අනභිභවනීය සබඳතාවයකි.විස්සයි විස්ස තරගයකදී ශ්‍රී ලංකාවේ ඉහළම ලකුණු හඹා යාම වාර්තා කරමින් ජයග්‍රහණය කරාගෙන යාමට හර්ෂිතා සහ කවීෂා දිල්හාරි සමත් විය.හර්ෂිතාගේ ඉනිම හයේ පහර 2කින් සහ හතරේ පහර 6කින් හැඩවූ අතර ඇය නොදැවී ලකුණු 69ක් ලබා ගත්තේ පන්දු 51කිනි.හයේ පහරකින් ශ්‍රී ලංකාවට මෙම ඓතිහාසික ජයග්‍රහණය ගෙන ආ කවීෂා පන්දු 16කින් නොදැවී ලකුණු 30ක් ලබා ගත්තා ය.චමරි අතපත්තු ප්‍රමුඛ ශ්‍රී ලංකා කණ්ඩායම අද පරාජයට පත් කළේ සත්වරක් ආසියානු කුසලානය දිනා ගත් ඉන්දියාවයි.හර්ෂිතා සමරවික්‍රම අවසන් මහා තරගයේ වීරයා ලෙස සම්මාන දිනා ගත්තා ය.තරගාවලියේ වීරයා වූයේ ශ්‍රී ලංකා නායක චමරි අතපත්තු",
  "timestamp": "2024-07-28 9:26",
  "url": "https://sinhala.newsfirst.lk/2024/07/28/%e0%b6%b4%e0%b7%8a%e2%80%8d%e0%b6%bb%e0%b6%b6%e0%b6%bd-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-%e0%b6%b4%e0%b6%bb%e0%b7%8f%e0%b6%a2",
  "category": "sports",
  "category_id": 83,
  "saved_at": "2025-06-24T22:51:20.001803"
}