{
  "source": "News First",
  "headline": "මංගල තරගයේදී මිලාන්ගෙන් අගනා ඉනිමක්...",
  "content": "COLOMBO ( News 1st ) - ශ්‍රී ලංකාව සහ සත්කාරක එංගලන්තය අතර පළමු ටෙස්ට් ක්‍රිකට් තරගය මැන්චෙස්ටර් හීදි අද (21) ආරම්භ විය.තරගයේ පළමු ඉනිම ක්‍රීඩා කරන එංගලන්තය පළමු දිනය නිමාවන විට කිසිවෙක් නොදැවී රැස් කරගෙන සිටි ලකුණු සංඛ්‍යාව 22කි.ප්‍රථමයෙන් පන්දුවට පහර දීමට පිටියට පිවිසි ශ්‍රී ලංකාව වෙනුවෙන් දිමුත් කරුණාරත්න සහ නිෂාන් මධුෂ්ක ඉනිම ආරම්භ කළේ ය.ඔවුන් දෙදෙනා අතර පළමු කඩුල්ලේ සබඳතාවය ලකුණු 6කට සීමා කරමින් දිමුත් දැවී ගියේ ලකුණු 2කටය.අසාර්ථක මුල් පෙළ පිතිහරඹය සමග ශ්‍රී ලංකා ඉනිමේ පළමු කඩුළු 5 ලකුණු 72ක් තුළ බිද වැටුණි.කඩා වැටුණු ශ්‍රී ලංකා ඉනිම ශක්තිමත් කළ නායක ධනංජය ද සිල්වා සහ නවක ක්‍රීඩක මිලාන් රත්නායක 8වැනි කඩුල්ලට එක් කළ සබදතාවය ලකුණු 63කි.ධනංජය ද සිල්වා 15වැනි ටෙස්ට් අර්ධ ශතකය සමග ලකුණු 74ක් රැස් කළේ ය.අත්දැකීම් බහුල පිතිකරුවන් අඩු ලකුණුවලට දැවී යද්දී තම මංගල ටෙස්ට් තරගයට ක්‍රීඩා කරන මිලාන් රත්නායක මංගල ටෙස්ට් අර්ධ ශතකය වාර්තා කරන ලදි.මිලාන් සහ විශ්ව ප්‍රනාන්දු අතර නවවැනි කඩුල්ලේ සබදතාවය ලකුණු 50කි.නායකයාට පමණක් දෙවැනි වූ ඉනිමක් ක්‍රීඩා කළ මිලාන් හතරේ පහර 6ක් සහ හයේ පහර 2ක් සමගින් ලකුණු 72ක් රැස් කළේ ය.ශ්‍රී ලංකාව පළමු ඉනිමට සියලු දෙනා දැවී රැස් කළ ලකුණු සංඛ්‍යාව 236කි.",
  "timestamp": "2024-08-21 10:47",
  "url": "https://sinhala.newsfirst.lk/2024/08/21/%e0%b6%b8%e0%b6%82%e0%b6%9c%e0%b6%bd-%e0%b6%ad%e0%b6%bb%e0%b6%9c%e0%b6%ba%e0%b7%9a%e0%b6%af%e0%b7%93-%e0%b6%b8%e0%b7%92%e0%b6%bd%e0%b7%8f%e0%b6%b1%e0%b7%8a%e0%b6%9c",
  "category": "sports",
  "category_id": 83,
  "saved_at": "2025-06-24T22:51:18.614345"
}