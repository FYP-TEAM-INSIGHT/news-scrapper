{
  "source": "News First",
  "headline": "ශ්‍රී ලංකාවට එරෙහිව තුන්වන T20 තරගයත් ජයගත් ඉන්දියාවට තරග 3-0ක පූර්ණ තරගාවලි ජයක්..",
  "content": "COLOMBO (News 1st) - සත්කාරක ශ්‍රී ලංකාවට එරෙහි පන්දුවාර 20යි 20 ක්‍රිකට් තරගාවලිය තරග 3ට 0ක් ලෙස ඉන්දීය කණ්ඩායම ජය ගෙන තිබේ. ඒ, තරගාවලියේ තුන්වැනි තරගය සුපිරි පන්දුවාරයේදී ජය ගනිමිනි. පල්ලෙකැලේ ජාත්‍යන්තර ක්‍රිකට් ක්‍රීඩාංගණයේදී පැවති තරගයේ කාසියේ වාසිය දිනූ ශ්‍රී ලංකාව තීරණ කළේ, පළමුවෙන් පන්දු රැකීමටයි. 21 හැවිරිදි වේග පන්දු යවන ක්‍රීඩක චමිඳු වික්‍රමසිංහ මෙම තරගයේදී ජාත්‍යන්තර වරම් දිනා ගත්තේ ය. තරගයේ පළමුවෙන් පන්දුවට පහර දුන් ඉන්දියාව පන්දුවාර 20 අවසානයේදී කඩුලු 9ක් දැවී ලකුණු 137ක් රැස් කළේ ය. පිළිතුරු ඉනිම ක්‍රීඩා කළ ශ්‍රී ලංකා කණ්ඩායම ද නියමිත පන්දුවාර 20 තුළ කඩුලු 8ක් දැවී ලකුණු 137ක් රැස් කළේ කණ්ඩායම් දෙකේම ලකුණු සංඛ්‍යාව සමතත්ත්වයට ගෙන එමිනි. ඒ අනුව ජයග්‍රාහකයින් තීරණය කිරීමට සුපිරි පන්දුවාරයක් ක්‍රියාත්මක විය. එහි පළමුව පන්දුවට පහර දුන් ශ්‍රී ලංකා කණ්ඩායමට කඩුලු 2ක් දැවී රැස් කිරීමට හැකි වුණේ ලකුණු 2ක් පමණි. ලකුණු 3ක ඉලක්කයක් හඹා ගිය ඉන්දීය කණ්ඩායම සුපිරි පන්දුවාරයේ පළමු පන්දුවේදී තරගය ජය ගත්තේ ය.",
  "timestamp": "2024-07-31 6:45",
  "url": "https://sinhala.newsfirst.lk/2024/07/31/%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80",
  "category": "sports",
  "category_id": 83,
  "saved_at": "2025-06-24T22:51:19.992269"
}