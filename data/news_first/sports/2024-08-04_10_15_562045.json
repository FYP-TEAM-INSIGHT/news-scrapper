{
  "source": "News First",
  "headline": "ඉන්දියාවට එරෙහි දෙවැනි එක්දින තරගයෙන් ශ්‍රී ලංකාවට ලකුණු 32ක විශිෂ්ට ජයක්...",
  "content": "COLOMBO ( News 1st ) - ඉන්දියාව සමග පැවැත්වෙන එක්දින ක්‍රිකට් තරගාවලිය තරග 1ට 0ක් ලෙස පෙරමුණ ගැනීමට ශ්‍රී ලංකාව සමත් විය.ඒ , අද (04) කොළඹ ආර්.ප්‍රේමදාස ක්‍රීඩාංගණයේ පැවැති දෙවැනි එක්දින ක්‍රිකට් තරගය ලකුණු 32කින් ජය ගනිමිනි.තරගයේ කාසියේ වාසිය හිමි කරගත් ශ්‍රී ලංකාව පළමුව පන්දුවට පහරදීමට තීරණය කළේ ය.ශ්‍රී ලංකා ඉනිමේ පළමු කඩුල්ල ලෙස පැතුම් නිස්සංක ලකුණු නොලබා දැවී ගියේ ඉනිමේ පළමු පන්දුවේදීය.අවිශ්ක ප්‍රනාන්දු සමග එක්ව කුසල් මෙන්ඩිස් දෙවැනි කඩුල්ලට ලකුණු 74ක සබදතාවයක් ගොඩනගන ලදි.හත්වැනි කඩුල්ලට එක්වූ දුනිත් වෙල්ලාලගේ සහ කමිදු මෙන්ඩිස් ලකුණු 72ක සබදතාවයක් ගොඩනගමින් ශ්‍රී ලංකා ඉනිම ශක්තිමත් කළේය.දුනිත් වෙල්ලාලගේ ලකුණු 39ක් ලබා ගත්තේය.කමිදු මෙන්ඩිස් ලකුණු 40ක් රැස් කළේ ය.නියමිත පන්දුවාර 50 තුළ ශ්‍රී ලංකාව කඩුළු 9ක් දැවී රැස් කළ ලකුණු සංඛ්‍යාව 240කි.ඉන්දීය පිළිතුරු ඉනිම ආරම්භ කළේ රෝහිත් ශර්මා සමග ශුබ්මන් ගිල්ය.ඔවුන් දෙදෙනා පළමු කඩුල්ලට වේගවත් ලකුණු 97ක සබදාතවයක් ගොඩනැගුවේය.නායක ශර්මා ලබාගත් ලකුණු ගණන 64කි.වනිඳු හසරංග වෙනුවට කණ්ඩායමට කැඳවූ ජෙෆ්රි වැන්ඩර්සේ ඉන්දීය ඉනිමේ පලමු කඩුලු 6ම දවා ගැනීමට සමත් විය.දක්ෂ පන්දු යැවීමක නිරත වූ වැන්ඩර්සේ ලකුණු 33ට කඩුළු 6ක් දවා ගත්තේ ය.පිළිතුරු ඉනිම ක්‍රීඩා කළ ඉන්දියාවට පන්දුවාර 42යි පන්දු 2ක් තුළ සියලු දෙනා දැවී රැස් කිරීමට හැකිවූයේ ලකුණු 208ක් පමණි.තරගයේ වීරයා සම්මානය ජෙෆ්රි වැන්ඩර්සේට හිමිවිය.",
  "timestamp": "2024-08-04 10:15",
  "url": "https://sinhala.newsfirst.lk/2024/08/04/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92-%e0%b6%af%e0%b7%99%e0%b7%80%e0%b7%90",
  "category": "sports",
  "category_id": 83,
  "saved_at": "2025-06-24T22:51:19.985274"
}