{
  "id": "317f00dc5da3bfbc91ee49e0d8b43784",
  "source": "Lankadeepa",
  "headline": "ජාතික ආරක්ෂාවට බලපාන අසත්‍ය තොරතුරු ප්‍රචාරය එපා",
  "content": "වඩා හොඳ රාජ්‍යයක් ගොඩ නැගීමේ කාර්යයේ දී  මාධ්‍ය පිටස්තරයන් නොව එහි කොටස් කරුවන්  බව ජනාධිපති අනුර කුමාර දිසානායක මහතා පැවසීය.\n\nජනාධිපතිවරයා මේ බව කීවේ අද (05) ජනාධිපති කාර්යාලයේ දී විද්‍යුත් මාධ්‍ය ආයතන ප්‍රධානීන් සමඟ පැවති හමුවේදීය.\n\nජනතාව යහපත් දේශපාලන සංස්කෘතියක් අපේක්ෂා කරන අතර ඒ වෙනුවෙන් ඔවුන් වත්මන් රජය පත් කර ගත් බව කී ජනාධිපතිවරයා ජනතාව අපේක්ෂා කරන එම නව දේශපාලන, සමාජ සහ ආර්ථික වෙනස රට තුළ ඇති කිරිමට එක් වන ලෙස  සියලු මාධ්‍ය ආයතනවලට ආරාධනා කළේය.\n\nදේශපාලන සහ ආර්ථික කරුණු වලට අදාළව ඕනෑම අවස්ථාවක ආණ්ඩුව  ප්‍රශ්න කිරීමට හෝ  විවේචනය කිරීමට මාධ්‍යයට කිසිදු බාධාවක් නොමැති වුවද ජාතික ආරක්ෂාවට හානිදායක වන අසත්‍ය තොරතුරු වාර්තා නොකරන ලෙස ද ජනාධිපති අනුර කුමාර දිසානායක මහතා මෙහිදී මාධ්‍ය ආයතන  ප්‍රධානීන්ගෙන් ඉල්ලා සිටියේය.",
  "timestamp": "2024-12-05T00:00:00",
  "url": "https://www.lankadeepa.lk/news/ජතක-ආරකෂවට-බලපන-අසතය-තරතර-පරචරය-එප/101-662856"
}