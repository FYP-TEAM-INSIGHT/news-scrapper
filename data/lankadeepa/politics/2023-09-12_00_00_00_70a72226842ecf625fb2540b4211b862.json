{
  "id": "70a72226842ecf625fb2540b4211b862",
  "source": "Lankadeepa",
  "headline": "රටේ වගකීම බාර ගන්න සජිත් සූදානම්",
  "content": "සමගි ජන බලවේගය ඕනෑම වෙලාවක මැතිවරණයකට සූදානම් බවත් රටේ වගකීම බාර ගැනීමට සජිත් ප්‍රේමදාස ප්‍රමුඛ සමගි ජන බලවේගය සූදානම් බවත් එහි මහ ලේකම් පාර්ලිමේන්තු මන්ත්‍රී රංජිත් මද්දුම බණ්ඩාර මහතා පැවැසීය.\n\nසමගි ජන බලවේගය රටේ සෑම මැතිවරණ කොට්ඨාසයකම බල මණ්ඩල පවත්වා අවසන් බවත් ඕනෑම වෙලාවක මැතිවරණයට සූදානමින් තම පක්ෂය කටයුතු කරන බවත් මහලේකම්වරයා සඳහන් කළේය.\n\nසමගි ජන බලවේගයේ සාමාජික ප්‍රවර්ධන වැඩසටහන \"දිනන ඇරඹුම\" තේමාවෙන් සැප්තැම්බර් 16 සහ 17 දා මාතර දිස්ත්‍රික්කයෙන් ආරම්භ කරන බවත් කොළඹ විපක්ෂනායක කාර්යාලයේ කැඳවූ මාධ්‍ය හමුවකට එක්වෙමින් ඔහු පැවසීය.\n\nසමගි ජන බලවේගයේ සියලුම මන්ත්‍රීවරු සහ සංවිධායකවරු එක්ව මාතරින් පක්ෂයේ ශාඛා සමිති,  කාන්තා සමිති , තරුණ සංවිධාන පිහිටුවන වැඩපිළිවෙල ආරම්භ කරන බවත් මෙම වැඩපිළිවෙල ඉදිරි කාලය තුළදී රට පුරා දියත් කරන බවත් මහලේකම්වරයා සඳහන් කළේය.",
  "timestamp": "2023-09-12T00:00:00",
  "url": "https://www.lankadeepa.lk/news/රට-වගකම-බර-ගනන-සජත-සදනම/101-639677"
}