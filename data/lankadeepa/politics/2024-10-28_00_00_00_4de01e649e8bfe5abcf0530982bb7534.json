{
  "id": "4de01e649e8bfe5abcf0530982bb7534",
  "source": "Lankadeepa",
  "headline": "’’ජනාධිපති ඡන්ද පොරොන්දු කඩ කරලා’’",
  "content": "පීඩාවට අසහනයට පත් ජනතාවට සහන ලබා දෙන බවට මැතිවරණයෙදී පොරොන්දු දුන්නත් වත්මන් ජනාධිපතිවරයා මැතිවරණ පොරොන්දු පවා කඩ කර ඇතැයි - සමගි ජන බලවේගයේ නායක සජිත් ප්‍රේමදාස මහතා පැවසීය.\n\nඅනුර කුමාර දිසානායක මහතා ජනාධිපතිවරණ වේදිකාවේ බදු අඩු කරන බවත් අයි එම් එෆ් සමග සාකච්ඡා කර ගිවිසුම වෙනස් කරන බව පැවසුවත් එය කිරීමට නොහැකි වී ඇති බවත් ප්‍රේමදාස මහතා සඳහන් කළේය.\n\nජනතා පොරොන්දු ඉටුකිරීමට නොහැකි වු ජනතා විමුක්ති පෙරමුණට පාර්ලිමේන්තුවේ බහුතරය ලබා නොදී සමගි ජන බලවේගයට බහුතරය ලබා දීම රටේ අවශ්‍යතාව වී ඇති බවත් කොලොන්නාවේ පැවැති ජන හමුවක් අමතමින් ඔහු කීවේය.\n\nවත්මන් ආණ්ඩුව යටතේ අත්‍යාවශ්‍ය ආහාරවල හිගයක් ඇතිව පොල් සදහා පෝලිම් පවා  ඇති බවත් ප්‍රේමදාස මහතා පැවසීය.\n\nහිටපු ජනාධිපතිවරයා රටම අමාරුවෙ දමා 2028 සිට ණය ගෙවන්න පොරොනදු වී ඇති බවත් ඒ අනුව  තවත් වසර හතරකින් ණය ගෙවීම ආරම්භ කිරිමට සිදුවන බවත් ඔහු සඳහන් කළේය.\n\nරටේ පවතින ආර්ථිකයට මේ ණය ගෙවීම දරාගත නොහැකි බවත් ඒ සදහා  සීග්‍ර ආර්ථික වර්ධනයක් අවශ්‍ය බවත් මේ ආණ්ඩුවට ඒ සඳහා හැකියාවක් නැතැයිද ප්‍රේමදාස මහතා කීවේය.\n\nමේ ණය කන්දරාව නැවත ගෙවීමට නම් සමගි ජන බලවේග මන්ත්‍රීවරුන් බහුතරයක් පාර්ලිමේන්තුවට පත් කළ යුතු බවත් එසේ නොමැති වුවහොත් රට 2028දීත් බංකොලොත් වන බවත් ඔහු පැවසීය.\n\nඅයි එම් එෆ් එකත් එක්ක සාකච්ඡා කර ජනතාවට ගැලපෙන ගිවිසුමක් අත්සන් කළ හැක්කේ සමගි ජන බලවේගයට බවත් පෝලිම් යුගය වෙනුවට සංවර්ධන යුගයක් නිර්මාණය කරන රටක් ගොඩනගන බවත් සජිත් ප්‍රේමදාස මහතා  තවදුරටත් පැවසීය.",
  "timestamp": "2024-10-28T00:00:00",
  "url": "https://www.lankadeepa.lk/news/ජනධපත-ඡනද-පරනද-කඩ-කරල/101-660719"
}