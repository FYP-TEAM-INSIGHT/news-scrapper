{
  "id": "d531aefc807c517a181312ad31b6f7d9",
  "source": "Lankadeepa",
  "headline": "ලංකා ජාතික වතුකම්කරු සංගමය ජනපතිට",
  "content": "ලංකා ජාතික වතු කම්කරු සංගමයේ සහය ජනාධිපති රනිල් වික්‍රමසිංහ මහතාට ලබා දෙන බව එම පක්ෂයේ මහ ලේකම් පාර්ලිමේන්තු මන්ත්‍රී වඩිවෙල් සුරේෂ් මහතා අද (12) පැවසීය.\n\nවතු කම්කරු ජනතාව ලක්ෂ 17 ක් සමඟ තමන් එම තීරණය ගත් බවද “එක්ව ජයගමු” මාධ්‍ය හමුවට කොළඹදී එක් වෙමින් මන්ත්‍රීවරයා සදහන් කළේය.\n\nතමන් ඇතුළු ලංකා ජාතික වතුකම්කරු සංගමයේ දේශපාලන මණ්ඩලය රැස්ව මේ ගැන අවශ්‍ය තීන්දු තීරණ ගත් බවත් නිල වශයෙන් එය ප්‍රකාශ කිරීම තවදුරටත් කල් දැමීමට සිටියත් ජනාධිපතිවරයා අන් කිසිදු රාජ්‍ය නායකයෙක් ලබා නුදුන් සහන රාශියක් වතු කම්කරු ජනතාව වෙත ලබා දුන් නිසා ජනාධිපතිවරයා සහය දීමේ තීරණය ඉක්මනින්ම දැනුම් දීමට කටයුතු කළ බවද මන්ත්‍රීවරයා කියා සිටියේය.\n\nවතු කම්කරු වැටුප්, නිවාස සහ ගුරු සහායක ඇතුළු රැකියා ලබා දෙමින් වතුකරයේ ජනතාවගේ ගැටළු විශාල ප්‍රමාණයක් විසඳීමට ජනාධිපතිවරයාට හැකි වූ බවද වඩිවෙල් සුරේෂ් මන්ත්‍රීවරයා වැඩි දුරටත් කීය.",
  "timestamp": "2024-08-12T00:00:00",
  "url": "https://www.lankadeepa.lk/politics/ලක-ජතක-වතකමකර-සගමය-ජනපතට/13-656607"
}