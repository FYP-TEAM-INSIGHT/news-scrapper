{
  "id": "059b3f70102e79403b39490ea85aed61",
  "source": "Lankadeepa",
  "headline": "රනිල්- අනුර-සජිත්- අයි.එම්.එෆ් ප්‍රසිද්ධ වීඩියෝ සාකච්ඡාවක් කැඳවන්න යයි",
  "content": "ජාත්‍යන්තර මූල්‍ය අරමුදල සමග එකඟ වී ඇති ගිවිසුම් වෙනස් කිරීම ආදී කරුණු සම්බන්ධයෙන් සමගි ජන බලවේගයේ සහ ජාතික ජන බලවේගයේ නායකයන් ද එක්කාසු කරගෙන ජාත්‍යන්තර මූල්‍ය අරමුදල සමග ප්‍රසිද්ධ වීඩියෝ සාකච්ඡාවකට තමා සූදානම් බව ජනාධිපති රනිල් වික්‍රමසිංහ මහතා එක්සත් ජාතික පක්ෂයේ විශේෂ මහා සම්මේලනය අමතමින් අද (25)පැවසීය.\n\nජාතික ජන බලවේගයේ සහ සමගි ජන බලවේගයේ නායකයන්ට එහිදී රටේ ආර්ථිකය ඉදිරියට පවත්වාගෙන යන ආකාරය සම්බන්ධයෙන් මූල්‍ය අරමුදලට කරුණු කීමට අවස්ථාවක් ලැබෙන බව බව කී ජනාධිපතිවරයා අනතුරුව එම වීඩියෝ සාකච්ඡාව මුළු රටටම ප්‍රසිද්ධ කළ යුතු බවද සඳහන් කළේය.\n\nඑලෙස වීඩියෝ සාකච්ඡාවක් කොට එය ප්‍රසිද්ධ කළහොත් මුළු රටම එදින සිට ගෑස් සිලින්ඩරයට ඡන්දය ලබා දෙනු ඇතැයි කී ජනාධිපතිවරයා රටේ ආර්ථිකය සම්බන්ධයෙන් ජනතාවට බොරු කියන්නට එපා යැයි සජබයෙන් සහ ජාතික ජන බලවේගයෙන් ඉල්ලා සිටින බවද සඳහන් කළේය.\n\nජනාධිපති රනිල් වික්‍රමසිංහ මහතාට ඉදිරි ජනාධිපතිවරණය සඳහා ඉදිරිපත් වීමටත් එක්සත් ජාතික පාක්ෂිකයන් ලෙස ඔහුගේ ජය වෙනුවෙන් කැපවීමටත් එජාප විශේෂ සම්මේලනය මෙහිදී යෝජනා සම්මත කර ගත්තේය.\n\nඑක්සත් ජාතික පක්ෂ මහ ලේකම් පාලිත රංගෙ බණ්ඩාර මහතා යෝජනාව සම්මේලනයට ඉදිරිපත් කළ අතර ජාතික සංවිධායක සාගල රත්නායක මහතා එය ස්ථිර කළේය.\n\nඅනතුරුව සම්මේලනයට සහභාගී වූ සියලුම පාක්ෂිකයන් දෑත් ඔසවා එම යෝජනාවට එකඟතාවය පළ කිරීමෙන් අනතුරුව යෝජනාව සම්මත වූ බවට ප්‍රකාශයට පත් කෙරිණි.\n\nපිටකෝට්ටේ සිරිකොත එක්සත් ජාතික පක්ෂ මූලස්ථානයේදී මෙම සම්මේලනය පැවැත්විණි.",
  "timestamp": "2024-08-25T00:00:00",
  "url": "https://www.lankadeepa.lk/latest_news/රනල-අනර-සජත-අය-එම-එෆ-පරසදධ-වඩය-සකචඡවක-කඳවනන-යය/1-657333"
}