{
  "id": "566d26c2cefc7daa1cde7b9590c66278",
  "source": "Lankadeepa",
  "headline": "දරුවන් පාසලෙන් ඈත්වීම ගැන සොයා බැලිය යුතුයි",
  "content": "උසස් පෙළ අධ්‍යාපනය ලබන දරුවන් පාසලෙන් ඈත්වීම පිළිබඳ සොයා බැලිය  යුතු බවත් කුමන හේතුවක් මත හෝ දරුවන්ගේ අධ්‍යාපන අවස්ථා මගහැරීම නතර විය යුතු බවත් අග්‍රාමාත්‍ය ආචාර්ය හරිනි අමරසූරිය මෙනෙවිය අද (2)  පැවසුවාය.\n\nමහරගම ජාතික අධ්‍යාපන ආයතනයේ  නිරීක්ෂණ චාරිකාවකට  එක්වෙමින්  අග්‍රාමාත්‍ය ආචාර්ය හරිනි අමරසූරිය මෙනෙවිය එසේ සඳහන් කළේය.\n\nවර්තමානයේ පාසල්වල උසස් පෙළ පන්තිකාමරවල දරුවන්‍ රැඳී සිටින්නේ ඉතා අඩුවෙන් බව කී අග්‍රාමාත්‍යවරිය  විශේෂයෙන්  පිරිමි දරුවන් අධ්‍යාපන ක්‍රමයෙන් බොහෝදුරට ඈත්වෙමින් තිබෙන බවද සඳහන් කළාය.\n\nකුමන සමාජ, ආර්ථික හේතුවක් පදනම් කරගෙන හෝ  දරුවන්ට අධ්‍යාපනය මගහැරීමට ඉඩ නොදිය යුතු බවත්  පූර්ව ළමා විය සංවර්ධනයේ සිට දහතුන් වසරක පාසල් අධ්‍යාපනය වගේම උසස් අධ්‍යාපනය සඳහා ඉඩ ප්‍රස්ථා සෑම දරුවකුටම විවිරව තිබිය යුතු බවත් ඇය කීවාය.\n\nපුද්ගල හා සමාජ පරිවර්තනයක් කිරීම අධ්‍යාපනයේ මුඛ්‍ය අරමුණක් කර ගැනීම ඉතා වැදගත් බවත් ජනතාව ඉල්ලා සිටින සමාජ පරිවර්තනය කිරීම වෙනුවෙන් පරිවර්තනීය අධ්‍යාපන වෙනස කිරීම හරහා මෙරට දරුවන්ට නව ලෝකයට විවෘත වීමට අවස්ථා විවර කර දීමට රජය ක්‍රියා කරන බවත් ඇය පැවසුවාය.\n\nසමාජයට වගකියන පුරවැසියකු බිහි කරගැනීම සඳහා අධ්‍යාපනය වෙනුවෙන් වෙන් කරන සෑම ප්‍රතිපාදනයක්ම රටේ ඉදිරි  ආයෝජනයක් ලෙස සලකන බව කී අග්‍රාමාත්‍ය හරිනී අමරසූරිය මෙනෙවිය  දිගුකාලීන ප්‍රතිලාභ හිමි මෙම සංකීර්ණ ක්‍රියාවලිය වෙනුවෙන් ජාතික අධ්‍යාපන ආයතනයට සුවිශේෂ කාර්යභාරයක් පැවරෙන බව ද වැඩිදුරටත් සඳහන් කළාය.\n\nජාතික අධ්‍යාපන ආයතනයේ අධ්‍යක්ෂ ජෙනරාල් මහාචාර්ය මංජුලා විතානපතිරණ, නියෝජ්‍ය අධ්‍යක්ෂ ජෙනරාල්වරු, අධ්‍යක්ෂවරුන් ඇතුළු නිලධාරීන් මෙම අවස්ථාවට සහභාගී වූහ.",
  "timestamp": "2025-01-02T00:00:00",
  "url": "https://www.lankadeepa.lk/news/දරවන-පසලන-ඈතවම-ගන-සය-බලය-යතය/101-664285"
}