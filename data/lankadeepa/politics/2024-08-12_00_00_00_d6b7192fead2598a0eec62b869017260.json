{
  "id": "d6b7192fead2598a0eec62b869017260",
  "source": "Lankadeepa",
  "headline": "‘‘ආර්ථිකය දියුණු කරන හැටි හැකිනම් කියන්න‘‘",
  "content": "රටේ ආර්ථිකය දියුණු කිරීම සඳහා ජනතා විමුක්ති පෙරමුණ ඉදිරිපත් කරන වැඩ පිළිවෙල රටට හෙළි කරන්නැයි අභියෝග කරන බව තරුණ වෘත්තීයවේදීන්ගේ සංවිධානයේ ( එජාප ) ජාතික සංවිධායක කෝසල ජී. මුණසිංහ මහතා  පවසයි.\n\nඅද රට පත්ව ඇති තත්වයෙන් ආර්ථිකය ගොඩනැගීම සඳහා මේ රටේ සිටින එකම නායකයා රනිල් වික්‍රමසිංහ මහතා බවද වෙනත් කිසිදු නායකයකුට වර්තමානයේ පවතින ආර්ථිකය ගොඩ නැගිය නොහැකි බවද  මුණ සිංහ මහතා කීවේය.\n\nරජයේ සේවකයන්ට වැටුප් වැඩි කරන්නැයි ජනතා විමුක්ති පෙරමුණ කරන ඉල්ලීමෙන්ම ඔවුන්ගේ ආර්ථිකය පිළිබඳ අවබෝධය හා වැඩපිළිවෙළ පැහැදිලි වන්නේයැයිද මුණසිංහ මහතා කීවේය.\n\nරජයේ සේවකයන්ට වැටුප් වැඩිකිරීමට නම් දැනට සියයට 18 මට්ටමේ තිබෙන වැට් බද්ද සියයට 22 දක්වාවත් ඉහළ නැංවිය යුතු බවද මුණ සිංහ මහතා කීවේය.",
  "timestamp": "2024-08-12T00:00:00",
  "url": "https://www.lankadeepa.lk/news/ආරථකය-දයණ-කරන-හට-හකනම-කයනන/101-656605"
}