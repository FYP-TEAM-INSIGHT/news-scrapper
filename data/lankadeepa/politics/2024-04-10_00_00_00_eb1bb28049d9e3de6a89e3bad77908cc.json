{
  "id": "eb1bb28049d9e3de6a89e3bad77908cc",
  "source": "Lankadeepa",
  "headline": "විවාදය අභියෝගය මුලින්ම කළේ අනුර කුමාර",
  "content": "සමඟි ජන බලවේගයේ නායක සහ විපක්‍ෂ නායක සජිත් ප්‍රේමදාස මහතාට විවාදයකට සහභාගි වන ලෙස පළමුවෙන්ම අභියෝග කළේ ජාතික ජන බලවේගයේ නායක අනුර කුමාර දිසානායක මහතා බව ජාතික ජන බලවේගයේ ජාතික විධායක සභික වෛද්‍ය නලින්ද ජයතිස්ස මහතා නිවේදනයක් නිකුත් කරමින් පවසයි.\n\nඅනුර කුමාර දිසානායක මහතා පළමු වරට පසුගිය ජනවාරි මස 9 වැනිදා රූපවාහිනී වැඩසටහනකදී රටේ සංවර්ධන මාවත පිළිබඳව සජිත් ප්‍රේමදාස මහතා සමග විවාදයකට සූදානම් බව පැවසූ බවත් මේ වන විට එම විවාදය පිළිබඳ වැරදි සහගත තොරතුරු ඇතැම් පුද්ගලයින් සමාජ ගත කිරීමට උත්සාහ දරමින් සිටින බවත් ජයතිස්ස මහතා කියයි.\n\nරට වැටී ඇති සමස්ත අර්බුදයෙන් ගොඩගැනීමේ මාවත පිළිබඳ සමගි ජන බලවේගයේ නායක සජිත් ප්‍රේමදාස මහතා සමඟ විවාදයට ජාතික ජන බලවේගයේ නායක අනුර කුමාර දිසානායක මහතා සූදානම් බවත් යම් හෙයකින් එවැනි විවාදයකට සමගි ජන බලවේගය සූදානම් නොමැතිනම් සහ එවැන්නක් නොපැවැත්වෙන්නේ නම් ජාතික ජන බලවේගයේ ආර්ථික කවුන්සලය, සමගි ජන බලවේගයේ ඒ හා සමාන නියෝජනයක් දරන කණ්ඩායමක් සමග විවාදයක් පැවැත්වීමට සූදානම් බවත් ඒ මහතා කියයි.\n\nවිවාදය පිළිබඳ අසත්‍ය තොරතුරු සමාජගත කිරීමෙන් වළකින ලෙස සමගි ජන බලවේගයට සම්බන්ධ සියලු පාර්ශ්වවලින් ඉල්ලා සිටින අතර ඔවුන්ගේ අසත්‍ය තොරතුරුවලින් නොමඟ නොයන ලෙසත් සත්‍ය තත්වය නිවැරදිව තේරුම් ගන්නා ලෙසත් ජනතාවගෙන් ඉල්ලා සිටින බව ද වෛද්‍ය නලින්ද ජයතිස්ස මහතා වැඩි දුරටත් කීය.",
  "timestamp": "2024-04-10T00:00:00",
  "url": "https://www.lankadeepa.lk/politics/වවදය-අභයගය-මලනම-කළ-අනර-කමර/13-650488"
}