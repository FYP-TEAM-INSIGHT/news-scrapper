{
  "id": "5cb5ad00f2318b0e3e4b8ead73145fbd",
  "source": "Lankadeepa",
  "headline": "හිටපු ජනපතිලාට පාර්ලිමේන්තු එන්න දෙන්න එපා",
  "content": "ජනාධිපතිවරුන් ලෙස සිට නැවත පාර්ලිමේන්තුවට පැමිණීම නීතියක් ගෙනැවිත්  නතර කළ යුතුව තිබෙන බව පොදුජන පෙරමුණේ කුරුණෑගල දිස්ත්‍රික් මන්ත්‍රී දයාසිරි ජයසේකර මහතා  පාර්ලිමේන්තුවේදී පැවසීය.\n\nඑය වැරදි පූර්වාදර්ශයක් බව කී ජයසේකර මහතා රටේ තිබෙන ඉහලම තැනට ගිය පසු නැවත පාර්ලිමේන්තුවට පැමිණීම  සදාචාරයක් ඇති වැඩක් නොවේ යැයිද කීය.\n\nජේ.ආර් ජයවර්ධන මෙන්ම චන්ද්‍රිකා කුමාරතුංග මහත්ම මහත්මීන් ඒ වැඩපිළිවෙළ ක්‍රියාත්මක නොකිරීම  ගැන ස්තුතිවන්ත වන බව කී ජයසේකර මහතා ඔවුන් පාර්ලිමේන්තුවට නැවත නොපැමිණ තමන්ගේ ගෞරවය තබාගෙන  කටයුතු කළ බව පැවසීය.\n\nරනිල් වික්‍රමසිංහ මහතාත් ඊළඟ වසරේ මහ මැතිවරණයට ඉල්ලා පාර්ලිමේන්තුවට ඒවි ද නොදන්නා බවද දයාසිරි ජයසේකර මහතා වැඩිදුරටත් කීය.",
  "timestamp": "2023-11-22T00:00:00",
  "url": "https://www.lankadeepa.lk/politics/හටප-ජනපතලට-පරලමනත-එනන-දනන-එප/13-643378"
}