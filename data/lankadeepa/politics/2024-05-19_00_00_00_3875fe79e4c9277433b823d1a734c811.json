{
  "id": "3875fe79e4c9277433b823d1a734c811",
  "source": "Lankadeepa",
  "headline": "‘‘මැතිවරණය කුමක් දැයි අපට අදාල නෑ‘‘",
  "content": "ප්‍රථමයෙන් පවත්වන්නේ ජනාධිපතිවරණයද? මහ මැතිවරණය ද? යන්න කුමක් වුවත් ඒ දෙකටම මුහුණ දීමට ජාතික ජනබල වේගය සූදානම් යැයි එම පක්ෂයේ නායක අනුර කුමාර දිසානායක මහතා මහරගමදී  පැවසීය.\n\nව්‍යවස්ථාවට අනුව ජනාධිපතිවරයාට පාර්ලිමේන්තු විසුරුවා හැර මහ මැතිවරණයකට යා හැකි අතර ව්‍යවස්ථාවට අනුව සැප්තැම්බර් 17 ඔක්තෝබර් 17 කාලයේ ජනාධිපතිවරණය අනිවාර්යෙන්ම පැවැත්විය යුතු බවද හෙතෙම කීය.\n\nජනාධිපතිරණයට පෙර මහ මැතිවරණය පවත්වා ගැනීමට  ලංකා පොදු ජන පෙරමුණට මෙන්ම සමගි ජන බලවේගයටද අවශ්‍ය වී ඇතැයි පැවසූ දිසානායක මහතා ජනාධිපතිවරණය පවත්වා ඉන් පසු පවත්වන මහ මැතිවරණයේදී අත්වන ඉරණම ගැන ඔවුන් දන්නා නිසා වැඩි කැමැත්ත මහ මැතිවරණයකට බව රහසක් නෙවේ යයිද කිය.\n\nඑම පක්ෂවලට විශාල මාධ්‍ය බලයක් ඇති නිසා දැනට මාස ගණනාවක සිටම ජනාධිපතිවරණයට පෙර මහා මැතිවරණය පවත්වන බවට ප්‍රචාර  ගෙන යන බවද ඔහු පැවසීය.\n\nරටේ තිබෙන ඇත්ත ප්‍රශ්නය වසන් කර වෙනත් ප්‍රශ්න මවමින් ජනතාව කැලෑ පාරවල්වල අතුරු පාරවල්වල ගෙන ගොස් මුලා කිරීමට ඔවුන් යත්න දරන බවද දිසානායක මහතා කීය.\n\nඑළඹෙන ජනාධිපතිවරණය තීරණාත්මක බලය හුවමාරු වීමේ අවස්ථාවක් හෙයින් එම කණ්ඩායම් දෙකම වැඩි කැමැත්තක් මහ මැතිවරණය කෙරෙහි දක්වන බව කී දිසානායක මහතා සජිත් ප්‍රේමදාස මහතා ජනාධිපතිවරණයට ඉදිරිපත් කරනවාට වඩා එම පක්ෂයේ සිටින අනිකුත් අයට ආසන මට්ටමින් යම් ජයග්‍රහණයක් ලබාගත හැකි නිසා ඔවුන් ද මහා මැතිවරණයට වැඩි නැඹුරුතාවයක් දක්වන බවද පැවසීය.",
  "timestamp": "2024-05-19T00:00:00",
  "url": "https://www.lankadeepa.lk/politics/මතවරණය-කමක-දය-අපට-අදල-න/13-652234"
}