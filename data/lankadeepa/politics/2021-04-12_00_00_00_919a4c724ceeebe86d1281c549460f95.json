{
  "id": "919a4c724ceeebe86d1281c549460f95",
  "source": "Lankadeepa",
  "headline": "රටට ගැළපෙන නව මැතිවරණ ක්‍රමයක් හඳුන්වාදීම රජයේ වගකීමක්",
  "content": "රටට ගැළපෙන නව මැතිවරණ ක්‍රමයක් හඳුන්වාදීම වත්මන් රජයේ සහ ජනාධිපතිවරයාගේ පරම වගකීමක් යැයි විදුලිබල අමාත්‍ය ඩලස් අලහප්පෙරුම මහතා පැවසීය.\n\nඑම මැතිවරණ ක්‍රමය අනාගතවාදී මෙන්ම දේශපාලනය එපා වී සිටින නූතන පරම්පරාවන් ආකර්ෂණීය වන ක්‍රමයක් ලෙස සකස් කළ යුතු බව ද ඇමතිවරයා සඳහන් කළේය.\n\nඅමාත්‍යවරයා මේ බව පැවසුවේ කඹුරුපිටිය සහ කිරින්ද පුහුල්වැල්ල ප්‍රාදේශීය සම්බන්ධීකරණ කමිටු රැස්වීම් අමතමිනි.\n\nදැනට පවතින අවිධිමත් මැතිවරණ ක්‍රමය වෙනස් කිරීම සඳහා මහින්ද රාජපක්‍ෂ මහතා ජනාධිපතිවරයාව සිටියදී දිනේෂ් ගුණවර්ධන මහතාගේ සභාපතීත්වයෙන් පත්කළ කමිටුව ඉතා ප්‍රායෝගික හා තාර්කික මැතිවරණ ක්‍රමවේදයක් නිර්මාණය කළ බවත්, එය රටට හොඳින් ගැළපෙන බවත් ඩලස් අලහප්පෙරුම මහතා සඳහන් කළේය.\n\nපවත්නා මැතිවරණ ක්‍රමයේ පවතින එකම සාධනීය ලක්‍ෂණය වන සුළුතරයේ අයිතීන් තහවුරු කෙරෙන සමානුපාතික ක්‍රමය ප්‍රජාතන්ත්‍රවාදයේ නාමයෙන් තවදුරටත් ආරක්‍ෂා කරගත යුතු බවද හෙතෙම පැවසීය.\n\nමහජන නියෝජිතයා චෞරයකු, තක්කඩියකු බවට මතයක් ඇතිවීමට හේතුව ද මනාප ක්‍රමය බව කී ඇමතිවරයා එය වෙනස් කිරීම අත්‍යාවශ්‍ය බව ද කීවේය.\n\nඑබැවින් අනාගතයට ගැළපෙන රටක්, ව්‍යවස්ථාවක් හා මැතිවරණ ක්‍රමයක් නිර්මාණය කිරීමට සියලු දෙනා කැපවිය යුතු බව ද ඇමතිවරයා පැවසීය.",
  "timestamp": "2021-04-12T00:00:00",
  "url": "https://www.lankadeepa.lk/politics/රටට-ගළපන-නව-මතවරණ-කරමයක-හඳනවදම-රජය-වගකමක/13-588803"
}