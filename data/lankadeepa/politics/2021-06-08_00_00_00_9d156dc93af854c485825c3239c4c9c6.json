{
  "id": "9d156dc93af854c485825c3239c4c9c6",
  "source": "Lankadeepa",
  "headline": "‘‘කාබනික පොහොර ජනප්‍රිය කරන්න පක්ෂ විපක්ෂයේ හැමෝම එක් වෙමු‘‘",
  "content": "කාබනික පොහොර ජනප්‍රිය කරවීමේ වැඩපිළිවෙළ දේශපාලනීකරණය නොකර ඒ ජනහිතකාමී වැඩපිළිවෙලට සහාය දෙන්නැයි තමා විපක්ෂයෙන් ඉල්ලා සිටින බව කෘෂිකර්ම අමාත්‍ය මහින්දානන්ද අලුත්ගමගේ මහතා පවසයි.\n\nඇමතිවරයා මෙසේ පැවසුවේ සභාවේ කටයුතු ආරම්භයේදී අමාත්‍යාංශ නිවේදන යටතේ ප්‍රකාශයක් කරමිනි .\n\nරටේ කිසිදු පොහොර හිඟයක් නැති බවත් සමහර කූට වෙළඳුන් පොහොර සඟවාගෙන සිටින බවත් ඇමැතිවරයා සඳහන් කරයි\n\nඅවශ්‍ය තරම් පොහොර ගබඩාවල පවතින බවද ඔහු කීවේය .\n\nරටේ රසායනික පොහොර භාවිතය සියයට 300 කින් වැඩිවී ඇතැයි කී අලුත්ගමගේ මහතා පොහොර භාවිතය වැඩි වුවත් ඊට සාපේක්ෂව නිෂ්පාදනය වැඩි වී නැතැයි ද ඔහු චෝදනා කළේය .\n\nරටේ රසායනික පොහොර අවභාවිතා වන තත්වයක් පෙනෙන්නට තිබෙන බවද ඊළඟ මහ කන්නයට අවශ්‍ය පොහොර ගොවි ජනතාවට ලබාදෙන බවද ඇමැතිවරයා කියා සිටියේය.",
  "timestamp": "2021-06-08T00:00:00",
  "url": "https://www.lankadeepa.lk/news/කබනක-පහර-ජනපරය-කරනන-පකෂ-වපකෂය-හමම-එක-වම/101-592084"
}